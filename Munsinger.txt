Nunc precor Aonias docto ex Helicone sorores
In nostrum migrare animum, contexere chartis
Dum cupio cantus, nuper quos pangere coepi,
Immensam litem atque opus implacabile Martis.
Namque hominum uacuas iamiam referemus ad aures,
Qualiter in ranas tulerint sua corpora mures,
Ardua terrigenum sectati facta Gigantum,
Ceu perhibent: primo sed res sic coepit haberi.
Mus fugiens auidi non parua pericula cati,
Vicinum sitibundus adit stagnum atque tenellam
Barbam, captus aquae dulcedine, tingit in undis:
Quem uidet humentes propter (sua regna) paludes
Limnocharis postquam, tali prior ore profatur:
„Quis tu, hospes? Cur littus adis? Quo sanguine cretus?
Omnia dic uere, mendacia uana relinquens.
Nam si te signum cognoro, subibimus ambo
Regna mea, hospitii largis cumulabere donis.
Rex Physignathus atqui ego sum, per stagna lacusque
Qui color et ranarum ingens cui supplicat orbis:
Meque pater genuit Peleus, olim Hydromedusae
Nobilis in ripa Eridani coniunctus amore.
Te quoque formosum, fortem, uirtutis alumnum,
Sceptriferum regem uideo belloque tremendum.
Tu tamen o citius referas, genus unde paternum”.
Huic igitur tali Psicharpax reddidit ore:
„Quid genus inquiris nostrum specimenque paternum,
Quod non ignorant homines diuique perennes
Alituumque genus, quod percutit aera pennis?
Psicharpax ego, magnanimi clarissima proles
Troxartae patris, at mater mihi nomine dicta
Lichomyle, Pternotroctae stirpe aedita regis.
Progenuit uero in tuguri me sedibus almis,
Nutriuitque cibis, nucibus, ficoque suaui,
Pulmentisque etiam omnigenis. Sed qualiter unquam
Me tibi amicitia iunges, uel stagna subire
Me facies, quum dissimilis natura crearit
Vtrumque? Humor enim coenumque udaeque paludes
Longa tibi multos producunt tempora in annos.
At genus humanum quodcunque comedere sueuit,
Me iuuat id: mihi nam panis gratissimus esse,
Ter pistus solet et latam sisamida placentae,
Quae redolent, atque haec equidem mihi semper abundant.
Sectioque ex perna et iecorum gratissima nobis
Copia et expressus niuei de munere lactis
Caseolus, seu nectareo de melle coactus
Panis, quem immortale etiam genus omne deorum
Expetit: et quaecunque alia ad conuiuia laeta
Saepe coqui expediunt, ornantes ordine longo
Omnijugis ollas, epulis luxuque superbo.
Terruit haud unquam in bello me clamor, at urget
Impetus hic, ubi pugnantum densissimus, hostes
Hac ego prorumpo in medios et uiribus utor.
Non mihi terrori fuerit homo, pondere quamuis
Corporis ingenti sit praeditus: illius autem
Lectum adiens, digitos crudeli polluo morsu,
A pede mordere incipiens, tamen ipse laborem
Non subit et suauem non rumpit corpore somnum.
At duo sunt mala, quae prorsus mea pectora terrent,
Catus et accipiter, luctus qui semper acerbos
Incutiunt et decipulae fraudesque dolique,
Saepe inferre solet, quae fata latentia nobis.
Terrificum in primis catus se praebet et acrem,
Qui semper rimas oculis obseruat acutis.
Non etiam raphanis uescor, non caule palustri,
Non placet ulla meo protenta cucurbita uentri.
Nec porro uiridanti, apio non uescor amaro,
Scilicet hoc genus est uestrum per stagna ciborum”.
Quem Physignatus est ridens tali ore secutus:
„Luxuriam ob uentris multum te extollis: et adsunt
In lacubus nobis multa admirandaque uisu
In terris: siquidem concessit pabulum utrunque
Carpere nos pater arcitenens, Saturnius heros,
Per uirideis saltare herbas, habitare sub undis.
Quae si scire cupis, non te portare grauabor
Ipse humeris: uerum nostris tu crinibus haere,
Sic nostris mecum succedes sedibus hospes.
„Sic”, inquit, „faciam: ergo oneri succumbe”. Misellus
Conscendit facili saltu, per colla tenellas
Implicat inde manus et plurima gaudia primo
Concipit, ut potis est uicinos cernere portus,
A rana ut uehitur placide per stagna natanti.
Ast ubi coeruleis paulatim mergitur undis,
Tum uero effundit lachrymas, incusat et ipsum
Se frustra atque comas nigro de corpore uellit,
Constringitque pedes per uentrem et corde pauescit,
Respicere in terramque cupit gelidoque timore
Vrgente ex imo suspiria pectore ducit.
Extensam pariter caudam trahit inde per undas
Remi instar, superos rogitans, attingere ripam
Vt liceat sibi, purpureis sed mergitur undis
Ah miser et tandem est tristi sic ore loquutus:
„Iuppiter haud ita formosam sub imagine tauri
Europam niuei uada per Neptunia tergo
Ad sua deuexit quondam incunabula, Cretam,
Qualiter ad sedes me ducit pessima tristem
Rana suas, niueis extollens corpus in undis”.
Ecce autem subito horrendum longeque tremendum
Utrique obicitur monstrum, saeuissimus hydrus,
Erecto incedens per stagna liquentia collo.
Quem uidet ut rana, humenteis subit illico sedes,
Ignarus qualem socium committeret undis:
Ima paludis adit mortemque euitat acerbam.
Mus uero comite amisso deuoluitur inde
In latices stringitque manus stridetque obiturus.
Saepe quidem recidit, calcitrandoque salubreis
Saepe auras reparat, sed ineuitabile fatum
Frangere non potuit. Madidi iam corpore crines
Efficiunt pondus grauius, iam lumina uersans,
Singultansque animam, haec imo de pectore fatur:
„Nesciet haud Deus haec, miserum Physignathe, quod me
(Pro pietas) me fraude petis, dein proijcis ultro
In latices, regis natum expertemque natandi
Proijcis e scopulo tamquam crudeliter alto.
At per gramineam melior non, improbe, terram
Me fueras, seu pancratio libuisset acerbo,
Seu lucta mecum, aut rapido contendere cursu.
Me uero in latices scelerata fraude supinum
Deijcis, ut misera et crudeli morte perirem.
Improbe, ne tamen exulta: de uertice olympi
Aspicit haec oculis ultor Deus omnia iustis,
Et tu iam meritas exsolues Muribus atris
Poenas, mox ipsorum aderit exercitus ingens
Et tibi erit mortis uitandae nulla facultas”.
Sic memorat, simul atra quies obrepsit in artus
Semianimes: quem Lichopinax super aggere ripae
Vt uidet, herbosae recubans, tremulos ululatus
Effundit pariterque alijs miseranda recenset
Funera. Qui postquam cognorunt uera referri,
Nullus erat, qui non saeuam transiret in iram.
Ergo iubent omnes pulchra intra limina Mures
Troxartae regis subeunti luce uocari.
Troxartae, cuius soboles per stagna natabat
Exanguis neque adhuc ad proxima littora ponti
Appulerat, sed iam mediis uehebatur in undis.
Postera iam croceo spargebat lumine coelum
Aurora atque introgressi regalia tecta
Iam mures fuerant. Troxartes percitus ira,
Quum surgens tali primus sermone profatur:
„Multa quidem a ranis ego sum mala passus, amici,
Solus, at ipsa tamen fors facta est improba cunctis.
Verum ego sum miser ante alios, priuatus inique
Iam gnatis tribus. Vnum etenim feles mihi nuper
Abstulit hostilis ludentem extra horrea nostra.
Ast alium mihi, ligneolas uana arte parantes
Insidias (quam decipulam sic nomine dicunt,
Occulte quia decipiat nos atque latenter)
Eripuere uiri crudeles. Tertius inde,
Dilectae matri atque patri charissimus orbo,
In stagno perijt: nanque hunc Physignathus undas
In medias ducens, crudeli morte peremit.
Sed iam (quid dubitamus adhuc?) iam fortibus armis
Cingamur ranasque omnes curramus in hosteis,
Ornantes uarijs armorum corpora donis”.
Sic memorans, cunctis edicit, ut arma capessant.
His igitur Mars suppeditat fera munera belli,
Mars qui bellorum curam gerit, armiger heros.
Et primum exuuijs cingunt sua crura fabarum,
Pelle dehinc uelant nigrantia pectora cati,
Quem uigili excoriant studio sub nocte silenti.
Et luteas capiunt solido pro umbone lucernas
Et lateri adiungunt acum, opus Mauortis ahenum.
At nucis ex testa capitum caua tegmina scite
Componunt: sic stat campo murina iuuentus.
Qui postquam attonitas ranarum perculit aures
Nuncius, haud mora conueniunt coguntque senatum.
Dumque petunt causamque mali causamque tumultus,
Ecce manu sceptrum referens uenit Embasichytrus
Tyroglyphi soboles magni et pro funere nati
Troxartae indicens bellum, tali ore profatur:
„Missus ego huc iussu nostri suasuque senatus:
Muribus esse animum refero decernere pugna
Vobiscum, o ranae, quoniam Physignathus ille
Rex uester misere fortem Psicharpaga in undis
Merserit. Idcirco iubeo uos cingier armis,
Quicunque insigni polletis robore mentis.
Sic memorans, bellum praenunciat, indeque uelox
Fortia ranarum turbauit pectora rumor.
Tum demum uariae miscentur ubique querelae
Et Rex assurgens placido sic pectore fatur:
„O socii, nec ego occidi hunc, nec gurgite in alto
Exhalantem animam uidi, sed nare palude
Ipse uolens nostro exemplo, resupinus in undas
Decidit, estque ipso submersus gurgite prudens:
Insontem nunc me sceleris niger ille popellus 
Incusat. Verum et prudens, nec inutile uobis
Consilium dabo, ruricolam quo fallere gentem
Possimus, referamque haec, quae sunt optima factu.
Corpora cingentes armis, consistite mecum
Vnanimes fortesque in summo margine ripae.
Sic etenim ruris populos uanamque phalangem
Adueniet postquam uersus nos impete facto,
Casside correpta, sic deiciemus in undas
Ignaramque lacu gentem expertemque natandi
Mergemus, caedis statuemus alacriter inde
Murinae aeterna hic laeti monumenta trophaei”.
Dixit et accingunt omnes se fortibus armis.
Parua quidem folijs maluarum cruscula cingunt
Et uelant latis uiridantia pectora betis,
Caulibus et patulis clypei pro munere duri
Vtuntur, latera at iunco decorantur acuto.
Hinc cochleas capiti imponunt pro casside curuas.
Ergo armati omnes celso stant margine ripae
Irarumque oblonga uibrant hastilia pleni.
Iuppiter interea diuos uocat intra corusci
Tecta poli, structas acies bellique cateruas
Demonstrans, magno pollentes robore mentis
Insignesque uiros armis pugnaque tremendos
Longisque adnixos hastis et tela ferenteis
Grandia, Centauris simileis uastoque Giganti.
Tunc ridens genitor petit, ecquis ferre canoris
Vellet opem ranis, diuum uel muribus atris
Et tali deinde affatur sermone Mineruam:
„Iure quidem, nata, auxilio tu muribus ibis,
Hi siquidem circunsiliunt tua templa frequenter,
Hostiae odor postquam hos inuitat suauis opimae”.
Iuppiter haec, Iouis at contra sic nata profatur:
„Muribus auxilium, genitor, ne ego ferre malignis
Deberem, mihi quae faciunt incommoda tanta?
Assidue nostro quique aduersantur honori?
Arrodunt etenim nostris pendentia templis
Serta, bibuntque oleum ex lychnis ardentibus omne.
Adfecit nostram multum haec iniuria mentem,
Quod peplum rosere meum, plebs pessima, mures,
A nobis tenui peplum sub tegmine textum.
Stamen at hi, neui quo tam subtile laborans
Ipsa, foraminibus centum lacerasse feruntur:
Exigit usuram sarctor nunc, foenus et amplum,
Quod me sollicitat multum, quod suggerit iram.
Subtextum siquidem nequeo, quem mutuo cepi,
Reddere. Nec ranis iuuat auxilio esse proteruis:
Sunt etenim ranae pariter rationis egentes,
Quae bello mihi iam redeunti et uicta gerenti 
Lumina iam somno, conuicia multa loquaces
Fecerunt nuper nimium sub nocte profunda:
Nec permiserunt me ullam potuisse quietem 
Carpere, sed iacui insomnis capitisque dolorem
Haud sensi paruum, donec praenuncius ales
Iam uigili rursus lucem clamore uocauit.
Sed nos uitemus pugnam nullisque feramus
Suppetias, ne quis telo laedatur acuto.
Nam licet aduersum diuum quis tenderet, ipsi
Attamen infensis certarent cominus armis:
Ipsorum potius pugna recreemur acerba”.
Sic ait et dictis paret diuum chorus omnis.
At iam consistunt acie certare parati
Magnanimi campo mures ranaeque potentes:
Praecones duo quum ueniunt bellique cruentum
Dant signum, cornu rauco clangore sonante.
At diri signum belli Saturnius heros
Horrendum tonitru supera commouit ab arce.
Primus in aduersum Lichenora tendit et alte
Vociferans, primis stantem pro muribus, hasta
Impetit, illa uolans medium transuerberat hepar:
Ergo cadit, teneras feriens in puluere crines.
Troglodytes contra lutulentum Peleiona
Tendit et intorquens generosis uiribus hastam
Pectora traiecit: recidentis at occupat artus
Mors nigra semianimeis uitamque e corpore pellit.
Embasichytro etiam transfixit pectora Seutleus,
Artophagusque Polyphoni per lubrica uentris
Viscera transadigit ferrum, cadet ille supinus,
Euolat atque anima e membris fugitiua caducis.
Quem uidet ut duro claudentem lumina somno
Limnocharis, ferit hunc saxo per colla molari
Caligantque oculi stygia iam nocte grauati.
Lichenor uero huic hasta fulgente minatur
Perque iecur perque exta ipsum nil sauciat errans.
Cuius Crambophagus postquam fera funera cernit,
Desilit in ripam fugiens de margine summo.
Nil tamen humenti iuuat insilijsse paludi,
Crambophagi fera sentit enim nihilominus arma,
Sentit et exspirat subito tingitque cruore
Stagnum purpureo, ripa seseque profunda
Extendit, fibras confossus et ilia circum.
Tyroglyphum in ripis spoliat Limnesius inde.
Pternoglyphumque uidens Calaminthius intima sentit
Membra rigere metu et praecordia strata timore.
Ergo pauens, scuto abiecto, quam turpiter undas
Desilit in liquidas ranarumque agmina linquit,
Pternophagi uero regis habitare per undas
Hydrocharis gaudens, saxo caua tempora duro
Percutit, illius cerebrum de naribus exit
Terraque sanguineo polluta cruore rubescit.
Lichopinax porro uulnus crudele feroci
Borborocoete, tibi inflixit, caligine texit
Morsque tuos oculos stygia. Tum Cnissodiocten
Prassophagus pede traxit, ouans per stagna manuque
Illius apprendens collum, submersit in undis.
Hepate Psicharpax medio Pellusion inde,
Vlturus mortem sociorum, sternit acerbe,
Ergo cadit Ditisque infert se sedibus umbra.
Pelobates quod ubi uidit, coenique maniplo
Illius infecit frontem et quasi lumen ademit:
Non tulit hic, feruensque iras exarsit in omneis.
Corripiens igitur, campo quod forte iacebat
Saxum ingens terraeque immensum pondus, in ipsum
Fertur ouans et genua super contorquet: at eheu
Frangitur illius tali crus uulnere dextrum
Et iacuit moriens fulua resupinus arena.
Craucasides necis autorem uestigat et ipsi
Infensus telum intorquet fatale, quod alui
Per clypeum, per et arma subit cito uiscera, rursus
Effundantur ut extracta misere exta sub hasta.
Quae uidet ut uiridi recubans sub margine ripae
Sitophagus, saeuo claudus de marte recedit
Et multos sentit cruciatus, desilit imam
Saucius in fossam, ut mortem deuitet acerbam.
Troxartes uero Physignathon in pede summo
Vulnerat, ille tremens subit inde palustria regna.
Troxartes tamen insequitur non segniter hostem
Semianimem, cupit atque ipsum demittere morti.
At uiuum cognouit adhuc Prassaeus ut ipsum,
Per primos tendens, telo hunc iaculatur acuto,
Haud tamen obiectum frangens hoc uulnere tegmen.
Nam cuspis medio penetrans umbone retenta est.
Ante alios uero iuuenis praestantior omneis.
Cominus egregie pugnans, dilecta propago
Artepibuli atque eximius Mauortis alumnus
Adfuit, inuictus Meridarpax nomine, multum
Inter ruricolam gentem pugnando triumphans:
Ranarum qui iactabat se perdere saeuum
Velle genus, quod mentis et alto robore fretus
Fecisset, nisi diuorum pater atque hominum rex
Esset ranarum fortem miseratus iniquam.
Ergo caput quatiens, fatur tali ore supernis:
„O proceres, murem hunc uideo molirier ingens
Per latices opus humenteis Meridarpaga, multum
Et stupeo et miror, quod sic desiderat omneis
Stagnicolas subito inuisae demittere morti.
Pallada nos ergo supera hac mittamus ab arce.
Protinus inuicto comitatam Marte, ferocem
Arceat a pugna ut murem: sic Iuppiter insit,
Talia cui Mauors respondens reddidit ore:
„Perniciem ranis diram nec Palladis almae,
Nec nostrum poterit robur depellere: at omnes
Suppetias miseris et opem praestemus amicam.
Tute quidem potius, horrendum opus atque tremendum,
Fulmen deijcias: etenim Titanas et ipsos
Enceladumque, trucem, genus atque immane Gigantes
Nos patrio nixos olim detrudere coelo,
In latera iniecto strauisti fulmine quondam”.
Sic ait et summa fulmen Saturnius arce
Rex uibrans, coelum tonitru commouit hiulco,
Immensum primo, sequitur dein missile fulmen.
Fit timor et trepidant mures ranaeque fugaces.
At licet illorum subita formidine primo
Pectora terruerit fulmen, murina iuuentus
Non cessat tamen, at subito fera corda resumens,
Stagnicolum gliscit rursus popularier omne
Ranarum genus: aetherea quod Iuppiter arce
Conspiciens summus, ranas miseratus, amicos
Auxiliatores ipsis stagno euocat alto.
Mira cohors sensim egreditur Neptunia regna,
Incudes tergoque gerit curuoque meatu
Incedit, testudinea sub mole laborans.
Vngulae eos curuae decorant tortique uidentur,
Corticem et ore gerunt, cutis horum testea corpus
Contegit et solidis sunt compacti ossibus atque
Lati humeros, rutilant humeris, blaesis manibusque
Neruosis pollent, radiantque in pectore ocelli,
Hisque pedum uestigia (mirum) octona bicepsque
His caput, attamen haud ullis ceruicius haerens:
Hisque capi manibus nequeunt, quos nomine Cancros
Appellant proprio. Minitantur forpice bellum
Muribus hi gemina caudasque incidere gaudent
Hostibus atque pedes, murum nec spicula prosunt,
Haec etenim flectunt Cancrorum testea dorsa.
Idcirco trepidant mures et corde pauescunt,
Agmina cancrorum nec iam conuerta ualentes
Sustinuisse magis, palantes turpia tristi
Terga dedere fugae. At Titan iam pronus in undas
Ibat, Hesperio flagrantem gurgite currum
Immergens: sic una dies tam saeua diremit
Bella uagos inter mures ranasque loquaces.