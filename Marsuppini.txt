Ranarum murumque simul crudelia bella,
quaeque super genibus descripsi carmina nuper,
nunc canere atque omnes hominum vulgare per aures
est animus: spirate, deae, sacrumque movete
ex Helicone chorum vocique inducite cantum. 
Nam non parva quidem fecere pericula mures,
horrida terrigenum mirati bella Gigantum.
Talia mortales referunt primordia rixae.
Muscipulae rapido fugiens discrimina cursu
conceptamque sitim cupiens sedare propinquo 
mus posuit barbam stagno, dulcique liquore
iam laetus, cum rana procul conspexit et inde
garrula Limnocharis tali sic voce locuta:
"Qui sis? Unde ad aquas venisti? Quive parentes?
Dic, et vera refer, nec te mendacia tangant: 
nam si te nostro dignum narrabis amore,
munera multa dabo, tibi quae monumenta relinquam
hospitii, et mecum nostris laetabere tectis.
At tibi si nostri proles et nomina curae,
rex ego quippe vocor Physignatus inque palude 
nunc ranis praesum perque omnia saecula regno,
sumque fatus Peleo, qui quondam Hydromedusa
littore in Occeani genuit connexus amore.
Sed te conspicio robusto pectore et armis
certe alios superare duces, tum corpore honesto.
Ergo age, continuo pande stirpemque genusque".
Ad quam Psicharpax tali tunc voce locutus:
"Quid genus obscurum nulli cognoscere temptas?
Nomine namque vocant omnes Psicharpaga mures
magnanimusque pater Troxartes dicitur esse, 
Lichomyleque mihi genitrix, quae sanguine creta
Pernotrocti olim sceptris regnoque superbi.
Haec postquam genuit, me cum mortalibus una
nutriit atque cibum posuit ficusque nucesque.
Quonam igitur pacto nostro iungeris amori, 
cum certe nobis natura aliena genusque?
Tu vitam in stagno ducis, mihi rodere cura est
et panem mollem tenuesque e farre placentas,
haec tacitus quoniam suspensis tollo canistris,
quaeque solent homines ventri mandare voraci 
quodque iecur certe tunica velatur in alba.
Non sane fugiunt pernae me frusta suillae,
caseus et dulci nuper de lacte coactus
mellitaeque dapes, summis quae pabula divis,
lauta hominum quicquid demum convivia poscunt 
et quaecumque coci patinis condita reponunt
nos soliti mures arguto rodere dente.
Nec strepitum belli fugio, sed semper in armis
ante alios primus medio dux agmine versor.
Non hominem timeo quam magnum corpus habentem,
sed lectum ingressus summos digitosque momordi
et calcem strinxi, nec tum dolor affuit illi;
nec facimus somnum placido discedere morsu.
Sed duo praecipue quae sunt animalia terris,
muscipulam milvumque, tremo portantia luctum 
et tristem laqueum nobis lacrimabile fatum.
Muscipulam in primis timeo, quae saepe fugacem
ingressumque cavum letali devocat astu.
Nec rhaphanos rodo praegnansve cucurbita nobis
nec betae virides, viridis nec brassica gratus 
est cibus, haud apio nimium delector amaro:
talis namque cibus vobis solet esse sub undis".
Ad quem subridens sic contra est rana locuta:
"Certe, hospes, nimium, nimium te tollis in alvo.
Multa etiam ranis stagno terraque supersunt: 
nam victum ancipitem nobis Saturnius ipse
et terra saltare dedit, tum corpus in undis
occulere, ut laetae vita vivamus utraque;
quod si scire velis, facile est tibi noscere cuncta,
si nostrum ascendas dorsum nodoque tenaci 
constringas collum, ne delabaris in undas;
sed possis laetus domibus succedere nostris".
Dixerat haec tergumque dedit; conscendit at ille
extemplo manibusque ambabus colla reiunxit.
Gaudet aquis primum, gaudet portuque propinquo 
et gaudet liquidas sic illam nare per undas.
Humida sed postquam sensit sua corpora fluctu,
heu, miseram faciem lacrimis perfudit et illum
poenitet, immeritos vellitque dolore capillos.
Tum pedibus stringit ventrem, timet ipse, timore 
ingemit et pavidum turbant discrimina pectus
et caudam liquidis ceu remum traxit in undis.
Tum multum lacrimans madefactus corpore toto
numina cuncta simul precibus votisque vocavit,
ut tandem optatam liceat sibi tangere terram. 
Non sic portabat taurus sibi pondus amatum,
fluctibus Europam vexit cum littore Cretae,
ut rana attollens pallentia corpora fluctu
tergore supposito muri sua tecta petebat.
Cum subito, horrendum visu, videre per undas 
hydrum fatiferum tollentem colla sub auras,
quem simul aspexit gelido tum pectore rana,
corpora, dum cuperet vitare pericula tanta,
qui fuerat stagno misere periturus in illo,
immemor, heu, socii trepidantia mersit in undis. 
Ille simul sese cernit vectore relictum,
palluit et miserum cecidit resupinus in aequor
compressitque manus, gemitu miserandus et omne
complevit stagnum tentatque evadere mortem,
ter submersus aquis liquidis, ter mersus in undis 
calcitrat et superas rediit moriturus in auras:
namque humore graves ducebant pondere setae.
Irrita sed postquam sensit conamina fato,
iam medio fundit tales ex ore querelas:
"Et celare deos, Physignate, talia facta 
sperasti, miserum cum me ceu vertice montis
volvisti stagnum levi de corpore in altum,
perfide, non terris ausus contendere contra:
nam neque luctando melior, nec tollere plantas
doctior, aut tandem palmis conectere palmas; 
arte mala captum sed me, timidissime rerum,
proicis in fluctum: cernit deus omnia vindex,
namque dabis poenas meritis pro talibus, et iam
videris armatos horrendo ex agmine mures".
His animam dictis spirantem vidit in illis 
Lichopinax, ripis stagni qui forte sedebat;
muribus exululans facinusque scelusque reportat,
quos, postquam audierant mortem, gravis impulit ira.
Nec mora, continuo murum genus omne superbum
Troxarti miseri ad regia tecta vocari 
praecipiunt, primum cum sol lustraverit orbem;
namque erat ille pater Psicharpagos arte perempti,
infelix stagno stabat qui, corpus inane,
necdum etiam molles valuit contingere ripas,
sed miser, ah, media nabat resupinus in unda. 
Illi praecipites radiare ut lumine montes
aspiciunt, summi petiere palatia regis;
iamque tacent, laeto nati cum percitus ira
surgit et has fundit Troxartes pectore voces:
"Solus ego, o socii, ranis immania passus,
his tamen aspicio iam dudum fata parari.
Tres ipse infelix genui miserabile natos
atque orbum totidem nati liquere parentem:
muscipula primum laniavit, namque retortis
unguibus arripuit traxitque foramine curvo; 
ast alii immites homines mala fata tulere,
lignea dum miram fata invenere per artem,
quae laqueum appellant, horrenda pericula murum;
tertia restabat nobis carissima proles
solamen, fuerat solus mihi namque relictus: 
hunc freta imperio miserum mala rana peremit.
Nunc agite ornantes variis iam corpora in armis:
agmine terribili ranarum tecta petamus".
Dixerat et cunctos animos excivit ad arma.
Tum cupidus belli Mavors haec agmina cingit: 
cruribus imprimis ocreas posuere fabales,
namque fabas noctem virides rosere per illam
innumeras, quarum tum tegmina tota retexunt,
sic tenues tunicae belli vertuntur in usum;
ardentem clipeum tenui ex umbone lucernae 
efficiunt, placuit thoracas nectere tergo
muscipulae, huic etenim pellem traxere per artem;
atque acus est illis claro mucrone refulgens
hasta, opus horrendum Martis; neu cetera desint:
dura nucum capiti posuerunt tegmina cuncti. 
Iam stabant mures instructi talibus armis.
Auditu subito, cum ranae percitae ab altis
egrediuntur aquis, nec non coguntur in unum
in mediumque gravis petitur sententia pugnae;
dumque animi partes belli versantur in omnes, 
ecce fatus magni Tyroglyphi sanguine quondam
Chytrobates praeco, manibus qui sceptra gerebat,
talibus adveniens indixit funera belli:
"Me, ranae, mures vobis misere minantes
terribili pugna, iamiam rapiatis ut arma; 
nam Psicharpaga aquis misere videre peremptum,
dextera quem vestri regis mactavit; at omnes
robore quae ranis praestatis, summite pugnam!".
Sic fatus, sermo ranarum venit ad aures
illarumque animos turbavit, iamque superbae 
succensent regi; quis tum Phisignatus infit:
"Nec murem laeto dedimus, nec morte perire
vidimus; at certe stagno dum ludit in alto
demens et nando ranas miratus in ipso
mergitur, et liquidis vitam spiravit in undis. 
Nunc ultro insontem accusant: sed quae via mures
perdere fallaces possit, iam querite cunctae!
Nostra tamen quae sit sententia discite belli:
una omnes animis ripa sedeamus in illa
praecipiti, variis inclusae corpora in armis, 
ut, cum praerapido venient ex agmine mures
moxque ruent, ipsos galeis rapiamus, et altum
omnibus in stagnum volvamus protinus armis.
Sic certe ignari nandi morientur et illi,
et murum nobis ponentur clara trophaea". 
Dixerat atque omnes ranas innexuit armis
undique: nam foliis malvarum crura recingunt,
hinc aptant viridi beta thoracas et inde
caulibus ingentes clipeos, fuit omnibus hasta
longior in manibus peracuta, cuspide iuncus, 
pro galeaque ipsis velabat coclea frontem.
Sic ripa instructus stabat tum exercitus alta,
crispabantque hastas, animis complentur et omnes.
Iupiter at claro superos mox cogit Olimpo:
tum bellum ostendit pugnatoresque feroces 
innumeros longaque manu tum tela gerentes,
ut ranae muresque fremant, videantur ut illi
Centauris similes similesque Gigantibus illae.
"Qui faveant murum genti ranisque superbis?
– queritur, et placidis affatur Pallada dictis – 
Auxilium latura tuis ad proelia tendes
muribus, o nata: namque omni tempore sacro
exultant templo luduntque altaribus omnes
nidore atque hylares sacris laetantur adesis".
Dixerat; hunc contra sic est affata Minerva: 
"O genitor, nec si fusos fractosque viderem,
muribus auxilium ferrem: nam numina nostra
laesere et positas templis rosere coronas.
Haud opus exhaustos oleo nunc dicere lichnos,
sed magis atque magis mentemque animumque remordet 
quod nuper factam tenui de stamine pallam
assiduoque opere intextam, pulcherrima visu
quae fuit et nostra multum spectabilis arte,
rosere et laceram liquere foramine multo;
quin etiam infelix alieno stamine texi 
et poscar fenus superis, res horrida divis.
Haud tamen est animo ranarum iungere genti
auxilia, instabili semper cum mente pererrent:
namque olim horrisona cum iam defessa labore
venissem pugna noctuque resolvere membra 
optassem, tristi complerunt aethera voce
protinus, haud tantumque loci spatiique dedere,
ut possem dulci vel claudere lumina somno,
sed noctem insompnis duxi capitique gravato,
donec iam gallus submisit in aera cantum. 
Nunc, superi, pugnent nostris sine viribus illi,
neve aliquis gladio corpus neu vulneret hasta
membraque caelestum telo stringantur acuto:
nam nulla audaces superum reverentia tangit,
nec trepidant bello nobis occurrere divis. 
Ergo omnes laeti pugnam spectemus ab alto".
Dixerat, ast alii fremuerunt aethere divi,
una omnes hylares subito coguntur; et ecce
praecones veniunt belli iam signa ferentes,
tunc tuba quae manibus culicis portata canori 
increpuit pugnae sonitum, tum maximus alto
Iupiter intonuit belli portenta futuri.
Hypsiboas primus Lichenora percutit hasta
ante alios stantem atque alto clamore minantem,
per mediumque iecur ventrem penetravit ad imum: 
volvitur ad terram mollesque in pulvere crines
foedat et arma super sonitum fecere cadenti.
Post hunc Troglodytes iaculo Peliona fixit,
traicit et telo pectus: cadit ille animusque
evolat et nigra clauduntur lumina morte. 
Sentleus ast animam subito abstulit Embasichytro,
hinc Polyphoni ventrem transverberat hasta
Artophagus: ruit ille volatque e corpore vita;
quem simul aspexit pereuntem, substulit ingens
Limnocharis saxum, magnis quod viribus actum 
Troglodytis collum duri perfregit; at ille
corruit extemploque oculos clausere tenebrae.
Parte alia claram Lichenor dirigit hastam
illius in ventrem certoque in vulnere fixit.
Crambobachus fugiens ripis se deicit altis, 
non tamen in stagno tutus, sed perculit illum
Lichenor: cadit ille miser, tum sanguine leves
purpureo pertingit aquas et littora iuxta
tenditur et summa iacuit sublimis in unda.
Tyroglyphon ripis Limnesius excipit hasta, 
Pernoglyphon spectans Calaminthes territus altum
desilit in stagnum fugiens clipeumque rigentem
proicit; at regem frangens Hydrocharis urget
Pernophagon saxo: namque illi percutit altum
sinciput, et cerebrum patulis de naribus omne 
liquitur et fuso turpatur sanguine terra.
Lichopinax perimit praestantem Borborophontem
atque ruens hasta corpus transfixit: at ille
concidit et tenebris oculi velantur ab ortis.
Prassophagus spectans currit pedibusque cadaver 
protrahit et stagno miserum quoque condidit alto.
At tum Psicharpax socios non passus inultos
Pelusiique iecur medium traiecit et alvum:
illius ante oculos cecidit vitamque reliquit.
Extemplo aspiciens hausit de pulvere limum 
Pilobates quantumque luti comprendere pugnis
evaluit, tantum summis tum viribus actum
illius in frontem torsit faciemque maligno
involvit limo, tum caecum paene reliquit.
Admovet ille manum terrae et quod forte iacebat,
sustulit immensum saxum, quo perculit illum
cruribus ac suram dextram perfregit; at ille
concidit et media iacuit resupinus arena.
Craugasides venit auxilio commotus in illum,
verberat et ventrem medium totumque recondit 
iuncum, quem manibus gestabat, cuspide acuta,
dumque hastam recipit, funduntur viscera ferro.
Sitophagus ripis visu conterritus amnis
claudicat e bello fugiens fossaque profunda
desilit et durum temptat depellere fatum; 
extremumque pedem Troxartes vulnerat hasta,
qui Gnatum morti dederat, tum rursus in illum
irruit et nigrum temptat dimittere ad Orcum.
Tum quidam mures inter bellator et audax,
Artepibuli claro de sanguine natus 
qui fuerat gentemque suam superaverat armis,
nomine quemque vocant Meridarpaga, iamque ferocem
aequabat Martem, quamquam sit iunior annis,
hic animo exultans pro stagno constitit alto.
Tunc hominum divumque pater sublimis Olimpo 
prospicit et fusas miseratus pectore ranas
caesariem quassat talique hinc voce locutus:
"Proh, superi, quae mira oculis spectacula cerno!
Terrorem ingentem video, Meridarpaga in undis:
perdere iam ranas ardet. Nunc ocius omnes 
Pallada mutamus bello Martemque ferocem,
qui quamvis fortem cogant absistere pugna".
Dixerat. Hunc contra Mavors sic voce secutus:
"Nec nostrae, genitor, vires nec Palladis arma
sufficiunt ranis miseris. Ipse aegida fortem 
concute, qua saevo bello Titania proles
murmure cum magno cecidit saevique gigantes".
Dixerat. Ille manu candentia fulmina sumit
et tonitru ingenti totum concussit Olimpum
vibratumque manu fulmen contorsit; at illud 
evolat extemplo, tum mures territat omnes;
haud tamen absistunt pugna, sed tollere ranas
ardent atque omnes illarum perdere gentes.
Sed pater omnipotens ranas miseratus ab alto
auxilium extemplo misit muresque fugavit: 
nam genus adventat blesum rostroque recurvo,
oblique ingrediens oculosque in pectore fixum,
tergore tum duro dorsumque incude rigescit,
obtortos oculos frenataque contulit ora,
hos homines perhibent horrendo nomine cancros
bicipites, octo pedibus manibusque carentes:
qui murum subito caudasque pedesque manusque
morsibus infringunt, hastae flectuntur in ipsis.
Deseruere locum mures pronique timore
corripuere fugam: sub terras ibat Olimpo 
Phoebus, cum tanti cessit discordia belli.