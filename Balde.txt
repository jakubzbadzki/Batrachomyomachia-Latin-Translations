Invisas acies, Latioque ignota tot annis
Praelia Ranarum cum Muribus, asperaque arma
Hinc canere incipimus. tantaene animalibus irae,
O Superi, minimis! Et stragem, et vulnera magna
Et scelus, et furias, et quid non denique campus
Sordidus a tabo, densisque instratus acervis
Portavit. galeae undantes, calvaeque supinae
Supra unum iacuere globum. tardata meatu
Flumina, et haerentes alibi torpore Paludes,
Tunc magis astrictae cumulata ob funera, segni
Dormivere situ. Tu, quem formosa revinctum
Caesaries, Grynee, decet; quique improba flantem
Sibila fatali iaculo Pythona coruscas,
Phoebe fave: prosit, tua me retulisse trophaea.
Incurre hoc notum tibi pectus, et indue vultum
Fatidico pallore Dei. tua si bona semper
Optavi: si vera cano maioraque bella,
Quam Thebanarum spectarunt agmina Matrum.
Captaque prociduis senserunt Pergama muris.
Principio tantae caussas et semina cladis
Musa mihi memora, et fidibus praelude remissis.
Forte Myocephalus fessus, sitiensque propinqui
Libabat latices stagni. nat pendula barba;
Os inspicatum micat, et se proluit unda.
Haec tacite secum: nisi corpore lubricus essem,
Ingenioque sagax; quam me prope Felis adunco
Correptum pede, viventem misisset in Orcum.
Hactenus evasi. postica illudere sanna
Quid vetat, et longas aures ostendere victor
Atque ea volventi sese aspectabilis offert
Limnocharis, talique strepens sermone lacessit.
Fare age, quo tendis? cur nostra (abruptaque verba
Mersit aquis saliens, iterumque evolvit ab imo
Molle caput) cur nostra venis ad littora Maure?
Unde domo? qui te talem genuere parentes?
Ex quo fonte fluit generosi sanguinis humor?
An ceras etiam fumosa per atria monstras?
Quot statuae similes tibi stant in curribus altis,
Qui naso careant, quorum os venerabile fractum.
Commemora, visum non aspernate Sodalem.
Talia Limnocharis: cum se Physignathus alga
Extulit. obtutu defixus in Hospitis atri.
Et vero, NIGER EST, hunc tu cave, percitus inquit,
Flava Soror. suspecta novae commercia linguae.
Illa levi saltu iungens se caerula Fratri,
Desine dulcis, ait, vani, Cognate, pavoris.
Quem metuis, si nos Omen non fallit, amabis.
Namque sitim nostro dignatus ponere fonte,
Praetulit hunc fluvio summis e montibus orto.
Atque utinam discat, quae regna colamus et oras;
Fors nostras laudabit opes. ego lapsa sub undas
Sternam molle vadum, vitreumque ornabo cubile.
Dixit, et ad Socias gavisa palude revisit.
Assensit Glaucus dictis, ac corpore moto
Percussas sulcavit aquas, propioraque carpens
Littoris, inflatas laudes spumosius efflat.
Ille ego magnanimus putrium Regnator aquarum.
Hydromedusa parens Pelago, Pater imperat astris.
Altum a Sole genus, per tot fastigia nati
Ducimus, et paribus lustrantur sidera cunis.
Vitales bibimus radios, cum Cynthia plenis
Vultibus effulget, noctemque ulciscitur atram;
Excipimus iubar, et claris advolvimur astris.
Nostra coronatae sunt pulvinaria ripae.
Semideos, Phoeboque satos Hyperione multa
Commendant: placidi mores, concordia virtus
Et quae Romanae volucris facundia vincit
Rostra, nec aspectum metuit stupefacta luporum.
Noctes atque dies, iussi iniussique forenses
Clamore extrahimus lites: vix clauditur ullo
Curia iustitio. Nos Nos, mihi crede, NATAMUS!
Totque Lacus regimus, quot maxima flumina Nereus
Quid praeter Iovis Oceanum, magnique Tridentis
Iura deest? sed et hunc Sceptrum non vilius aequat.
At tu quisquis ades, qui fuscae licia barbae
Ungue manu mulces, et praetentata flagellas;
Quanquam etiam pellum video, truculentaque signa
Militis, ausuri iusto concurrere Marte:
Da Generis seriem stirpemque, et nomen avitum.
Quas sentis stellas, quali carbone notaris?
AEmulus haec contra (vocemque argutat, et urit
Mille dolis) an adhuc Nomen tu quaerere nostrum!
Quod licet occultum specubus vallemus et antris;
Protrahit in lucem tamen illud acuta CATI vis;
Venantis pedibus manibusque, et in aera iactat.
Quod caput est; certant Homines quoque tale mereri:
Et capiunt, quando facinus sunt grandius ausi.
Inter aves, interque Deos, Satyrosque vagamur
Convivas; madidoque datur procumbere disco.
Ille ego Psicharpax Troxartae filius ingens.
(Erexitque caput moto versabile collo,
Quantum non valeat serpens diductus in auras;
Cum reparat vires, virusque assibilat astris. )
Mater Lichomyle suavissima, Pternotroctae
Progenies tu magna crepas primordia Gentis;
AEquoreos Proceres, et iunctam sanguine Tethyn;
Nympharumque toros, et structa palatia musco.
Ostrorum sanies, electrum, et coccus et aurum
Quid faciunt Ventri? natum me paupere tecto
Non pudet, et tutam dat quivis angulus arcem.
Incolat exosus Superis, vel proditor aulas
Marmore subnixas Pario, mihi cespite parvo
Haerenteis Fortuna casas sine crimine servet,
Frugalemque penum. Malo non magna timere
Atria, et incolumis parva considere Mensa:
Quae pedibus male fulta tribus, baccasque, favumque
Offerat innocuum: quam cum formidine leti
Suspectas epulas e vestro tollere ponto,
Contentus ditione mea, nec fata Iovemque
Accuso, terra speluncisque abditus atris.
Secum habitat felix. hic totum possidet Orbem,
Cui natura, satis. nullum tam nobile regnum,
Non est imperium maius, quam nulla cupido.
Titanem iactas Phaetontis origine clarus.
Et nos astra fovent: et nos Clymenaea vocamur
Pignora: sidereos et nos adscripsit in ortus
Signifer. haurimus communia semina coelo.
Nec iactare lubet. potius virtute paterna,
Quam Patre nitendum, et priscae rubigine matris.
Qui bonus est, bene natus hic est. contemnere vileis
Exuvias iuvat, et nomen sibi quemque parare.
Praeterea turges, ambisque Orator haberi
Garrulus. hoc coelum terraeque ac ipsa queruntur
Tartara. Cum parvo tua vox sit corpore maior,
Oraque distendas: cave, ne rumpare lagena
Fictilis, eque luto tantum compacta palustri.
Quid mihi cum cantu, labrisque sonantibus Odas?
Sperno Pegasides. viridem thymbramque, ederasque,
Set celebreis curas, afflataque carmina rodo.
Qui vates durare cupit; mihi supplicet, unctas
Detque manus: alias frustra speraverit aevum.
Quam vis ipse foret Geticis e rupibus Orpheus:
Cui migrent silvae, cui vallem deserat Oeta,
Ossaque cum profugo properent ad barbita Pindo.
Sum Sophus: haud qualeis nutrivit porticus olim,
Exesos scabro vultu, macieque timenda.
Odi Socraticos pluteos, vacuumque catinum
Pythagorae; Cynici detestor Dolia Trunci.
Nos Epicuraei, saturamur perna Epicuri.
Stoicus inclamet: Sapiens inquirat Honestum.
Ast ego prae reliquis, quid dulce, quid utile, novi.
Quae bona sint, quae mala: probi quae stilla palati
Oblectet genium: quo Chia vel Itala ficus
Invenienda cado: qua massicus humor in urna.
Cursores Apium laedat: lactuca colonos
A stiva reduces; noceat messoribus hydrops.
Quo strumosa tumet crescente cucurbita morbo,
Sanus ego largo proventu sesama posco;
Melle laboratam Cererem, tremulasque placentas.
Parva loquor: Libycum iuvat ire per altile, captas
Perdices; caesis dentes infigere damis.
Quot Iunonis aves, Iove connivente, profundus
Consumsi ridente gula. Mihi caeditur agnus,
Maenalius mihi spumat aper; Dryadumque fugaces
Deliciae cedunt, et tela sequentia cervum.
Lactis flore fruor: niveis mihi funditur imber
Candidus uberibus caprae. iam parturit Hybla,
Collectumque thymum mittit: iam Liber in uva
Servit, et autumni pubescens sanguine palmes.
Quid referam vires, insculptaque praelia saxis:
Bellatore Deo plerique ardemus, ut Aetna
Vulcano. Natura ferox et dura domari,
Ingenteis iras parvos stipavit in artus.
Aspice, qualis ego: (mirusque apparuit ore
Ardelio) quam sim pernix (saltavit) et acer:
(Conflictus lusit simulacra) et mobilis: (antrum
Ocyus intravit, subitoque emersit ab antro
Eminus obverso: nihil ocyus) aspice, quantus
Assurgam: (tumuitque ingens luctator in auras,
Tanquam Bistonia se metiretur in hasta)
Quid refert? dolus an virtus: pugnamus aperto
Marte quidem; caeco tamen expugnamus, et omneis
Hausimus insidias magna est fiducia noctis.
Cum sopor invasit stertentem frigidus hostem:
Extremum taciti proflantis somnia calcem
Mordemus. dolet ille, et nostro saevit in astu.
Adde: quod ad lectum suspensa papavera tigno,
Caulibus avulsis, felix audacia carpat.
Sub putrem penetramus humum, fossisque cavernis,
Si cives alimenta negent, subvertimus urbeis.
Finierat: tunc sic breviter Physignathus orsus.
Muscule: quis tantos animos tibi suggerit ardor?
Ogygiis ut te talem Iliacisque fatiges
Laudibus, et plenis iactes praeconia plaustris.
Credideram solum Ranas audire loquaceis:
Largior eloquii vani tua pulmo per ora
Palpitat inflanti gentilis carbasa famae
Aeolus aspirat, ventosque immittit habenis.
(Musculus adstabat surrecto pectore visus
Plaudere) cur retices peioris fata metalli
Aspera? lugendos non uno funere menses?
Audio vos subigi pedicis, brevibusque latere
Muscipulae clausos Gyaris, parvaque Seripho.
Esse aliud quiddam, quod formidabile vivit;
Vivit, et immani Pantherae concolor, instar
Tisiphones agitat Mures, et Sanguine vestro
Luxuriat; vobisque pilis, dum ludit in orbem,
Utitur, et saevo variat spectacula luxu.
Alter ad haec: simplex! quid ab omni parte beatum?
Non ideo miseri, quia nos discrimen et horror
Circumeant, pestisque nocens, Strix improba noctis.

Ille miser, cui nemo furit, nemo invidet: omnes
Illacrumant, minuuntque inetus, fugiuntque cupressum
Cum gemitu, timeam; dum me regnare timentem
Aspicias. tantum summi formidine nutant,
Si nescis: magnos etiam vox una leones
Terret, et attonitos medio certamine sistit.
Tunc rubras agitat cristas, passusque sonoros
Laudat, et agnoscit vires Gallina Mariti.
Ut taceam: quod vos puerilis Natio diris
Exagitet; meritaeque trabi pendere ligatos
Cogat et effodiat trepidantia viscera ferro.
Denique ego Felem fugio (Deus augeat alas)
Inque vicem mea tela fugit Numidarum elephantus.
Sic ait, et talitrum colliso everberat ungui,
Demittitque pedes. abiturum Batrachus alto
Insequitur fremitu. Siste o fortissime, pressum
Siste gradum. dignus, quem nostram ducat in aulam
Limnocharis. quae non, o quae formosa videbis!
Qualia dona feres! Neptuni gaudia vivo
Fonte bibes, quo se malit Galatea lavare.
Affluis uvarum gemmis et ficubus: esto.
Scire decet, quod nec mea sit de plebe ferina.
Illa duplex. gemini census fecunda ministrat
Hinc tellus, hinc unda dapes, utrinque beato.
Finio. rumpe moras; dabiturque hac sorte potiri.
Nare nequis. erimus Navis. portabere dorso:
Tam bona nec Typhin, nec Iasona vexerit Argo.
Dixit, et explicuit substratum in littore tergum,
Sessoremque vocat. Quid agat Parasitus avarae
Vesanaeque gulae? navim conscendat? et istam!
Et vivam! et fragilem! et nullo moderamine notam:
Ferreus ille fuit, quisquis rerum ordine rupto
Argolicam primus taedam deiecit in aequor.
Atqui etiam mergi Fratres e carcere iactos
Saepius accepit. quid si Fortuna severo
Insuper usa ioco, solitis hoc fraudibus addat:
Ut sine lege Reum damnatum et Culeus arctet.
Iunctaque mordenti serpens et simia gallo;
Aut animal, quod nocte videt, Styx edidit atra.
Namque dari Feles, non vana est fama, marinas.
Ire neget? pudor est, non esse in fata ferocem.
Ingenii quoque cura vagi (mutabile semper
Musculus) et pellex novitatis plena voluptas
Irritat. cuperet lustrare tapetia, cultis
Nereidum thalamis, mirae pendentia telae.
Audiit haec vitreo doctam sub gurgite Tethyn
Felici duxisse manu, crystallina visu.
Unde instar speculi, multo quod fulgure pascens,
In medium late radiis coeuntibus orbis
Omnia multiplicet: visusque racemus in uno
Crescat, et ex primo geminetur imago secundi,
Visa Ceres pariter reddat cum foenore fruges.
Annuit, exoptatque vehi. tamen ante carinam
Dispicit: an rimas agat, an vitiosa fatiscat;
Nullane fraus lateat caecam molita charybdin.
Ter iam scandentem nativa puppe levabat
Batrachus. extimuit toties, renuitque levari,
Defluxitque loco. rediit ter dira cupido.
Nimirum cum dicta Dies, praefixaque mortis
Tempora venerunt, tandem parere necesse est.
Luctari fortasse potes, potes edere questus,
Et timidam tardare moram: tamen ibis, et ibis
Serius aut citius, miseras tamen ibis ad umbras.
Nec lachrimis mutare licet funesta, nec arte
Imperia haec urgent. haec te tam multa caventem
Psicharpax mandata trahunt. circumspice terram:
Quidquid agas, mergere tamen. ludibria debes
Parcis. I, morere, et Parcis ludibria solve.
Iam iam sublatus, Fatis urgentibus, alto
Mandatur propere scissi pede remige fluctus
AEthiopem portant. natat uncta liburnica limo.
Sarcina Psicharpax transtrum complexus inhaeret:
Ne semel excusius, praeceps labatur, ut Helle,
Et sibi fatali det nomen lugubre ponto.
Sic hyemem extremam tentat, nullisque movetur
Ventorum Pelagique minis Mercator, et undis
(Suadet enim vesana fames, aurique cupido)
Exigua fretus credit trabe corpus. euntem
Littore deplorans miseratur et adgemit uxor,
Et nati tremulis contingunt carbasa palmis.
Miranturque sonos remorum. et brachia tendunt.
Provehitur Maurus. quandoque aspergine cauda
Diluitur: mollisque pili fuligine tincta
Infremuit; velut Ioniis si fluctibus haustus
Speraret totam Balaenae in fornice mortem.
Forte inopina caput tetigit strictura procellae,
Dulce lepor tantum, tremulus cincinnus aquarum:
Di maris et terrae! queis non barritibus ille
Avia complevit late loca. Suppara verti
AEgaeo damnata freto, desidere silvas
Xerxis, et antennas mersa cum classe putares.
Sidera vestra fides. riserunt nautica c arum
Sidera, cum magno geminatus Orione Castor:
Turbaque Pleiadum lachrimosis humida nimbis,
Tunc primum madidos detersit pollice vultus.
At non sic humeris Europam, Naufragus inquit,
Divinus tulit ille suam trans aequora Taurus,
Ante, rosas sparsere Deae: post, lilia, caltham.
Verbenas, cyanen. Tritones inter amicos
Frenatumque Proci violis Delphina meavit.
Totus in hoc lusu gaudens insaniit aether.
Nulla mihi casum restant inhibere volenti
Cornua: nec parvam fas est sperare phaselum.
Haec ululans (vocemque timor mutavit et horror)
Assultum sorbebat aquae. pars optima vitae
Mersa tremit pedibus, medioque in pectore mors est.
Ecce aliud! sunt et Lacubus sua grandia Cete.
Eluctatus enim subito comparuit ingens
Hydrus, et erexit vastum se vortice ab imo
Sublimis, multumque suus: velut arbor in amne.
Qualis in Archemorum cecidit male lividus anguis,
Dum procul Hypsipyle: tractu post terga soluto
Immanis cerni, membrorumque agmine tanto,
Quanto qui gelidam spiris complectitur Arcton.
Territus aspectu torvo Physignathus undas
Percutit, et visa rapide declinat ab Orca,
Subducitque ratem. labat, heu, labat inclytus olim
Musculus, et fluctu moriens versatur ab omni:
Susque modo, modo deque; supraque infraque volutus
Gyratur, sentitque admota forfice Parcas;
Iamque aliquod filum circa praecordia ruptum.
Quis iuvet? absentes alii. stetit unicus unus
Lichopinax in colle procul, notissimus Afer,
Conscia nequicquam pereuntis in aequore fratris
Fata repulsurus. Quis enim mutaverit unquam
Ambages aevi, deductaque pensa Sororum,
Et Iovis in solido Leges adamante notatas?
Semineces oculos ubi sustulit alter ab alto;
Ingeminat, suuccrre tuo: nec plura precari
Lympha allapsa sinit, totumque ingurgitat inguen.
Dulcis amor vitae rursus tentare coegit:
Lichopinax: clama terras, mare, nubila, silvas.
Lichopinax clamat terras, mare, nubila, silvas:
In vanum. rapiunt surdi suspiria venti.
Quod superest, mollem tumulum placidumque Charontem
(Unde etenim naulum daret?) et mitem AEacon optat
Eminus, et stridet carmen miserabile lessi.
Quale parens gemit Halcyone, cum pendula ramis
Pignora decussit Boreas, nidosque loquaceis
Mersit aquis. toto responsant littore questus.
Aut quali Heliades super Eridanum fumantem
Fraternam flevere necem: pulcrae ante puellae,
Nunc deploratae tam longo tempore silvae.
 Iamque supinatus (nam totum Scylla procellis
Verberat impactum) converso ad sidera rostro
Psicharpax. animamque trahit, dentesque supremo
Frigore collisos, in talia murmura pulsat.
Si qua Deos tangit pietas, Astraeaque vivit,
Castigatque Reum torto Rhamnusia plumbo:
Et te poena manet Physignathe, nec Rhadamanthi
Effugies uncum. Sunt et sua Taenara Ranis,
Neptunusque alius Stygio terrore verendus:
Ad quem nunc propero, et deceptos affero maneis.
Te Rota, te Vultur, refugo te Tantalus horto
Exspectat: Saxumque tua cervice recumbet
Sisyphium, et quidquid Furiae coxere nefandum.
Haud equidem fortis. si Martem in pectore gestas,
Et caedes, et pugna placet; gladiator arenam
Stravisses, nostri vires sensure lacerti.
Proditor es. iusto fuerant stringenda duello
Cominus arma tibi, multoque exercita palo:
Spectasses in Mure Marem. tamen ultor ab astris
Imminet, et nostram placabit Iuppiter umbram.
Ultima vox. animam dein singulavit in undas
Flaccidus: obriguitque gelu deforme cadaver;
Ingressamque oculos velavit palpebra noctem;
Tempore quo, prima caligine subditus Orbis
Induitur, fessumque dolet discedere solem.
INterea certam tristi de funere famam
Lichopinax affert, et amaro murmure proflat
Quod loquitur, furor est: omnes sunt classica voces.
Extemplo concussi animi: spirantque calores
Vindictae, Natoque pater praeludit inulto.
Troxartes fuit. hic Genitor Psicharpagos ardens
Intumuit tragica plus quam regaliter ira.
Non secus ac Tigris surreptis fetibus orba
Accubat ingenti saxo, furiosaque luctu,
Ac sparsa in virides maculas ruere ardet, et amens
Nescit, cui ruat; aut qua se vertigine Parthus
Abstulerit praedator eques: iamque arvara pinae
Incusat cursu et silvas; frustraque repletis
Uberibus pulsat. tremit omni valle Niphates.
Tantus paene dolor Mauri patris. ille tremendus.
Dum noctem excubiis trahit infestisque querelis;
Insomnis geminas, quas Mures credidit, Ursas
Tardius Arcturi solito sua plaustra moventis,
Auxiliumque, et opes, et robur, et arma rogavit.
Vos nostra de gente sati: quibus inter amoena
Sidera concessum est Fratrum spectare labores
Absque metu. neque enim summos irrumpet in axes,
Vestraque vastabit Quadrupes carecta panurgus.
At nos nunc alios maneis sentimus et hostes.
O! date calcandas pedibus, date sternere Ranas.
Postera lux nebulas nondum dimoverat atras.
Et iam turba coit. veniunt uno agmine cives:
Et circumscripti, Lichenore Consule, Patres
Musulmannigenae? barba venerabilis aetas.
Longa Senatorum series. Subsellia Consul
Occupat, in gradibus numerus servatur et ordo.
Troxarten, qui rarus honor, fert urna curulis;
Urna vetus, redolens vinum, vappamque sequacem.
Prae foribus lictor pronus; cui parva securis,
Arrosi fasces: periit. qui roserat, ense,
Artophagi frater. correxit gratia poenam:
Nam vivus tumulandus erat: potuitque mereri
Supplicium maius, quam praedo cannabe dignus.
Namque olim fuerat furca laqueisque trahendus:
Rustica quod Baucis testatur, et ipse Philemon,
Noti Dis homines. in quorum paupere censu
Saepe est grassatus, baccasque atque intyba solus
Abstulit, et dulci lactis se proluit haustu.
Atratus Genitor princeps sic inchoat ore.
Quod, Socii, Fatum, vel Erynnis ventilat angueis?
Quis movet AElurus succensam sulphure caudam?
Omnibus opprobriis petimur. Conspirat iniquis
Et fruitur Fortuna dolis, petulansque furorem
Exercet, totumque parat subvertere regnum.
Quid non saevitiae reperit mortisque libido
In nostrum truculenta caput! qua Daedalus arte
(Ingenium crudele!) novus fabricaverit arcam
Sarcophago similem, scitis; congestaque crebro
Funera testantur. Labyrintho peior et omni
Carcere; quos semel inclusit, dimittere nescit.
Persephones Specus est. non illa Theseus ullus,
Non Ariadna suum valet extricare Maritum.
Tanta mali rabies. Phalarim mallemus et ignem,
AEraque dira pati, totoque ardere iuvenco,
Iusta queror. cum me triplici Lucina parentem
Fecisset sobole, spe tanti Nominis una:
Orbavit penitus sterilem Libitina senectam.
Infregit primi iugulum turpissima Nati
Alecto: cuius tenuem vel nominis umbram
Est nobis memorare nefas, et prisca parentum
Relligio prohibet. nimium feralis Hyaena:
Saevior hyberno Borea, velocior Euro,
Asperior salebris, astutior aucupe tecto,
Tigride mobilior, torrente rapacior Hebro,
Durior et scopulis, et feta immanior ursa:
(Intremuere omnes) Catus est (iterum intremuere)
Alter dum capreas pendenteis figere quaerit,
Incidit in foveam; quam quisquis struxerit, opto:
Ut tellus illi pedibus super ima dehiscat.
Ultimus occubuit mediis, (ah! ultimus) undis.
Undis: cui siccam debebant Numina mortem.
Mortem: cui longam spondebant stamina vitam,
Obruor inferiis. luctus exquirite caussas;
Si forsan Graio Felis seimone locuta:
Si pluit aut caepis, aut, quod pudet edere, Ranis.
An coelum barbaque minax pallente Cometes
Dirum portendit nobis quoque Muribus omen?
Quidquid id est, sentimus onus; stellamque nocentem
Saturni, Martisque rubram, metuenda Dynastis
Sidera. Psicharpax indigna fraude subactus
Oppetiit. quis iam micas furabitur alter?
Ille meam ac vestram poterat nutrire sagina
Caniciem, parvoque annonam ducere sumtu.
Nunc et sacra fames squallentibus imminet antris,
Et macies primos occidet torrida Mures.
Scilicet has clades semper patiemur inulti?
Arma, quid ambigimus? coniunctis viribus arma,
Arma decet tandem iusto praeferre dolori;
Iuraque Naturae ferro convulsa tueri.
Dixit, et ingenti persuasit proelia saltu.
Sic cernes torvas etiam ad certamina matres,
A bove, quae timidae steterant, maiore moveri.
Haerebant fixis pedibus prius arma minari
Non ausae: neque enim firmarunt cornua densis
Stragibus et truncis, aut protrivere tot hostes,
Quot senior. qui si notis depulsus ab arvis
Erepto vitulo, secum sua bella peracta
Ruminet, et toties Rivalis vulnera caesi:
Tunc quoque se taurum meminit. ferus ergo cruentum
Mugit, et excitum praecurrit et instruit agmen.
Pascua tota sonant, et tota armenta sequuntur.
Exin quisque domum. Leges: ut signa parati
Exspectent, ubi se bis laverit aequore Phoebus.
Ut sica potius, qui mos solemnis Iberae
Militiae, telisque latus brevioribus arment;
Quam longo mucrone, vel aerisona rhomphaea:
Ut iuncti pugnent, ut tessera certa petatur:
Cotibus ut gladios acuant, ut corpora curent.
Promisere animos, fremitumque reciprocat Echo
Camporum, et totae resonant ad classica silvae.
Discedunt: qualis remeans Getula per arva
It leo: cui catulum Garamas e rupe propinqua
Sustulit. ille furens iam nunc incurrere malit
Absenti, totaque fame descendere in armos,
Rimatur nemus interea, siccasque cruore
Delambit fauces: nam sola strage futura
Pascitur, et valide conceptas digerit iras.
Paullo aliter pygmaea phalanx. quanquam ipsa videri,
Non pygmaea velit; sed fratribus aemula Phlegrae.
Olim etiam timidi fulmen meritura Tonantis.
 Diripiunt noctu cellas, spoliisque potiti
Sese armant. verrunt hypogaea, hypocausta, culinas.
O! quoties tacitis Dea lapsibus obvia Somno
Luna, suo postquam praedones vidit ab axe
Scrutari Sanctosque Lares, Arasque Focosque:
Substitit, et patulae caput acclinata fenestrae,
Tantum non claros concusso splene cachinnos
Edidit, et pronam commovit pondere bigam,
Tertia discussis tenebris Aurora levabat
Purpureas nubes: toties mutavit habenas
Hesperus; atque ignara sibi contrarius astra
Mutato decepit equo, solemque reduxit
Phosphorus, et dulceis implevit lumine fraudes.
Hinc ubi rauca ciens turmas, Titane reverso;
Insonuit tuba, perque cavas vox edita valleis:
Tum cunctis arsere animi, vivusque per armos
Impetus, inque uno sexcenti pectore Martes.
 Castra locant, ubi putre solum scrobs arida laxat:
Aut si quod collis tergo pendente levati
Molle supercilium secreta cubilia praebet.
Stat succincta phalanx. habiles levioribus armis
Intra orbem. cataphracti alii dant agmina circum,
Induti squammas Hallecum semesarum
(Armatura gravis, Siculisque excusa caminis)
Folliculis alii, vacuoque legumine velant,
Impediuntque pedes. alii vestigia figunt
Ut Lapithae Faunique; et se iumenta lupatis
Circumagunt, equitesque et equos poppysmate mulcent.
Ocrea ducta fabis, bellis in cruribus haeret.
Calcar honos. alio stimulo non indiget altae
Laudis amans Sonipes, et qui se protinus ipsum
Cursurus fodicat. Mures bellantur honori.
Primorum assultu poplitum diffinditur aer.
In partem extremam moles erecta recumbit.
Hinn it ager: plaudunt acies, quatit ungula campum.
Dant gladios tepidis virgulta erepta favillis:
Lucidaque in clypeos sinuantur cornua fractae
Laternae, saevumque micant umbone rotundo.
Arx capitis munita riget. micat ardua cassis,
Cassae testa nucis. cristae vaga pluma columbae,
Et septem crines rapti de funere Felis.
Fundis pisa rotant Balearibus, horrida pisa:
Quam longas Macedo solitus vibrare saristas;
Tam parvas iaculantur acus; infectaque pingui
Lardo peila linunt, ut Thrax sua tela veneno.
Haec attrita nigras cogunt splendescere ad ollas!
Non nocitura minus, quam iactum ancile per auras,
Longaque taurinis excussa phalarica nervis.
Iamque adeo vexilla volant, lacerata vetustae
Stamina lodicis, zephyro crispata remisso;
Diversos errante sinus variantia tractu.
Fluctuat aeria Catus exporrectus in unda,
(Ludibrii genus!) et tuto per nubila saevit.
Ingreditur Mures vitam indignata voluptas.
Sic iuvenem, primus quem Martis anhelitus afflat,
Quadrupedem rapiunt incensi naribus ignes
In campos; unoque loco consistere nescit.
Nunc hos, nunc illos sublato corpore gyros
Arduus in scribit, crurumque volumina torquet
In numerum: laudat Domitor, cursusque negatos
Alitibus miratur equi: vix frena remisit,
Et iam transmissa fossa Pharsalica rura
Pervolat, aque tuba promissum flagitat hostem.
Dux tanti deerat belli, qui pluribus unus
Imperium. ferret, Sociumque educeret enses.
Ambitio, nimis acre malum, blandita tyrannis,
Et plus quam civile nefas; dulcedine quanta
Irritas animos, quae non et pectora versas?
Dum Sceptrum sibi quisque rapit de plebe; coorta
Seditio scindit vulgus: furor omnibus idem
AEstuat, in mediis bacchantur iurgia castris.
Ac nisi Coelicolum Rex subvertisset iniqua
Consilia, ignotumque ducem prodire dedisset:
In sua conversum, putri manantia tabo,
Viscera strinxisset pubes Maurusia ferrum,
Ultra Cadmaeae nociturum crimina messis.
Artepibulus enim vetitis temerarius armis,
Contemtore Deum caeso Meridarpage, fasces
Spiciferos, trabeaeque nigrae speravit honorem,
Aggreditur, dubiumque ad iusti fata duelli
Provocat; ut Capaneus olim Alcidamanta Laconem.
Imperet hic, iugulum, Circo mea vota probante,
Alterius qui tanget acu, certamine victor.
Sit vulnus iudex. Magnus tamen Embasichytrus,
Lichenorque, scelus sociis agitantibus obstant.
Servate has vires, et non nisi Rana tremendas
Sentiat: optati tristissima copia leti
Iam dabitur: tunc has iras satiare licebit.
Sic fati, avulsos hortantur iungere rostra.
Illi indignantes, multumque obliqua tuentes,
A Furiis alios scelerum servantur in usus.
Intonuit subito laevum. tunc omnibus aures
Arrectae: quem fata Ducem, quem destinet aether:
Quidve loqui praegnans dignetur fulmine nubes.
Ecce Myocephalos inter sublimior unus
Virgatus fusco sagulo, plenusque cruentae
Felis odore recens maculoso ab Hylactore fusae
Prosilit, atque isthaec: Cives, ego vestra capessam,
Si sinitis (neque enim nunc primum stringimus enses
Vulnificos) ego bella geram, ventoque secundo
Victrices upubas aquilarum more levabo.
Sperandi caussas sedato audite tumultu.
MAUSOLUS dicor; Coniux ARIMISIA: Cares
Reximus innumeros, olim super aethere noti.
Postquam nos letum vita detrusit, uterque
Versus in hanc vestram, servato nomine, formam
Migramus: neque poenituit (Dis gratia) doni.
Ante, sacro patrii insignes diadematis auro;
Undanteis populi fluctu frenavimus urbes.
Et me saepe quidem iam tum vexata tributis
Omine non falso raptorem turba vocabat
Argutum: ac vestrae non degenerare cohorti,
Publica fama fuit, nocturnae conscia fraudis.
Ut taceam, quo me luxu tumulaverit uxor:
Quis mea non celebrat vates pendentia vivo
Marmore surgentis miracula Mausolei?
Quis me laurigeris, dum mansit vita, trophaeis
Clarior, hostilis evulsit saepius alas?
Oceanum stravit tabulis, et monstra marina
Funibus implicui, nymphasque ad littora traxi.
A Puero vir eram. reliquorum bella sub AEmo
Sudata, ut ludum contemsi, et militis umbram.
Scivi artes: Thracum caestus, falcesque Geloni,
Illyricos arcus: et magnae verbera fundae,
Discumque Oebalium, volvendaque turbine gesa
Audacis Galli. per tanta pericula si quid
Creditur extanti, iuvat experientia Martis.
At vos in Ranas luctu suadente movetis.
Ardua res! haerent in aquis: uligine densa
Vallantur, clausosque lacus obsepit arundo.
In tuto pugnant, propriique in margine regni.
Vestra peregrinis Bellona sedebit in arvis.
Et genus et proavos, stirpemque animumque fidemque
Prodigitis: caecum si non ductore perito
Tentatis tranare vadum. contermina ponto
Devergunt loca Glaucorum, vigilantibus apta
Insidiis. cedunt declives undique ripae,
Proturbantque gradus. quem vestrum aliquando lacuna
Saltem parva tulit. Sed nos cava robora silvis
Exscidimus quondam, et cuneis turbavimus aequor,
Totius AEoliae flabris ad vela vocatis.
Ingenteis potui contemnere navita phocas:
Et timeam in caeno recubantem Borborocoeten?
Nimirum postquam bibimus de flumine Lethes,
Tantarum nobis subiere oblivia rerum?
Haud ita me Divi oderunt, et adhuc mihi nondum
Excidit omnis homo: multumque his artubus Afri
Clausimus, et nostro est in pectore Punicus astus.
Aspicite hanc pellem, funusque informe, quod ausus
Tollere ego: (exuvias ostendit Felis inaneis.
Intremuere iterum, ac puduit tremuisse videri)
Cum fetore suo iam terram aurasque gravaret:
Sublatum miros rigidi thoracis in usus,
Quo tectum aspicitis, nostro desculpsimus ense.
Vestiat Herculeum nodato vellere corpus
Bellua Massylis e saltibus obvia clavae:
Stet victrix mea fama mihi. decernite tandem,
Quantum indignari deceat. quid in otia luctum
Solvimus, et dignas maribus male perdimus iras?
Viribus utendum est, quoties Occasio tempus
Suggerit: e manibus nescit dilapsa reverti.
Dum Ranae se fonte lavant, muscoque teguntur
Securae, nostrosque metus in littore rident.
Dum gliscunt proni magna ad discrimina sensus
Iusto odio, squallorque recens horrore iuvatur:
In morte et in arma Ducem descendere fas est.
Discite fortunam. letique invadite amorem.
Si qua est, in vestris haeret victoria nervis.
 Assensere omnes. pedibusque choreumate moti.
Applausere omnes. Clypeo Mausolus in altum
(Quadra fuit) Sociorum humeris super ora levatus
AEthiopum, festisque crepat stridoribus aer.
Sic ultura scelus Paridis manus omnis Achivum,
Vindicta flammante viros, convenerat olim:
Iamque aderant magnis clypeatus montibus Aiax,
Et gemini Atreidae, et nasus sapientis Ulyssei
Et barba Antilochi: sed dux quaesitus Achilles.
Hunc procul inventum submisit Deiodamia,
Vastatorem Asiae, tanto gavisa marito.
Mittitur extemplo, qui bellum nunciet hosti
Tyroglyphus (namque hic visus meruisse) ferocis
Musculus ingenii, magno satus Embasichytro.
Ille ubi Ranarum curvantia littora venit:
Portenti species, alboque simillima Muri!
Sive Explorator summa speculatus ab alga.
Viderit atratas acies: seu proditor emtam
Vendiderit mercede fidem: seu numine Divum
Rumorem belli vulgaverit ipsa Megaera:
Tyroglyphus Ranas omneis offendit in armis
Sollicita servare suas indagine ripas,
Obstupuit, seque et Mausolum, et castra perosus
Suppressit cum voce gradum. ut si forte viator
Hausturus fluvium, calcato gramine tectam
Serpentem premat; et pressam pede viderit ore
Linguam exsertantem, et fulgentia colla tumentem:
Attonitus cedit retro, mortique propinquum
Damnat iter. vultum exsanguem dementia versat.
Haud aliter pallens iraque metuque biformi
Iam relegebat iter. Sed enim stimulum addidit acrem
Artophagus comes indignans: monuitque timore
Expulso mandata novi deponere Regis.
Ille: quid haeretis riparum in margine viles
Abiectaeque animae? indictum bellum omnibus esto.
Commovit se tota palus a sedibus imis,
Bisque refusarum colluxit sulcus aquarum.
Accipio, Regnator ait Physignathus, omen,
Bellandique modum. grates hoc ense rependam.
Et vero facile est certamine vincere Mures:
Qm nucibus ludunt, non sunt ad seria nati.
Arma mihi infertis. quianam? Psicharpaga leto
Demisi. quo teste nefas tam grande? natantem
Deieci de puppe mea quis nostra coegit
Marmora, et undantem temerare Palaemonis aulam?
Decepi tenerum. tamne alba in corpore nigro
Mens erat, ut liquidos speraret scindere fluctus?
Non genitus Nasamone leo, non ungula Pardi
Attentet; non Rhinoceros, natusque sepulcro
Cinnameo Phoenix: et nempe hoc Musculus ausit?
Quem parit ad risum facilis natura iocari.
Si nescis: stabilis sunt haec divortia Mundi
Distinctaeque vices. ex quo commercia rerum
Saturni triplex Heres partitus in assem,
Divisere sibi Fratres mare, Tartara, coelum,
Sorte cuique data: scelus est violare Caducum
Alterius. fixas accepit in aethere Stellas
Primus; et erranteis cohibet statione Planetas.
Neptuno famulantur aquae, dulcisque ministrat
Cymodoce Phorcique chorus. tenet infera Pluto,
Dives nocte sua. mundum quatit ille sepultum.
At non aetherius saxo Deus elicit ulla.
Flumina; nec madido Nereus ferit astra tridente;
Imperiumve sibi Cereris Gener aequoris alti
Arrogat, angusti contentus limite regni.
Caetera, Sors eadem spatiis discriminat aequis.
Aligerae volucres persulcant aera penna.
Remige; Squammigeri pisces freta remige pinna,
Psittacus in ponto, mullus tabescat in aura.
Est genus amphibium quoddam terraque marique
Assuetum; unde etiam ludit terraque marique.
Nos sumus hoc: et quem viridi Crocodilon in ara
Frugibus ac Sistris veneratur tinnula Memphis.
At vapidi Mures, et noxia talpa colonis
Immerguntur humo penitus, latitantque cavernis,
Infernoque Iovi parent, et Felibus Orci.
Quis Deus haec docuit? genitor famosus Apollo.
Quisquis is est, crede auguriis. Oracula fibrae
Et nostrae spirant: veniens sententia Delphis
Haec in verba fluit Qui regna aliena lacessit,
Extremum discrimen amat, nescitque decore
Fortunam tractare suam sapientior odit.
Immodica, et votum non ultra extendit in Orbem.
Ne nostras igitur lymphas, neu littora radant
Terrigenae; neu sustineant sine folle natare.
Subtus habent Stygiis propiores manibus aedes,
Caecum, immane, ingens, plenum bubonibus antrum:
Si regnare volunt illa dominentur in aula.
Disrumpi potuit sarcasmis talibus ictus
Tyroglyphus moriens, pellemque exire nigrantem,
Ac nisi Parca cutem, naturae provida, denso
Stamine nevisset, nodosaque fila ligasset:
Disrumpendus erat. Pergit Physignathus ingens;
Sed quid ego indoctis haec inter praelia? vade
Legate, inque vicem Mausolo haec dicta reporta:
Advenio furere, et bellum bellare, quod optat.
Invideo tantum, quod me prius ille vocarit.
Sic fatus, capulum iunci quassavit acuti.
Insequitur strepitus Sociorum, et in arma ruentum
Clamor. aquae resonant, incisaque calcibus unda
Spumat, et impulsis subsultant classica ripis.
Qualiter ad diram Phoebaei Amphionis Urbem,
Dum iubet Aonii sceptris Etheoclea regni
Cedere Tidides. vix hoc immugiit aulae:
Iam totae infesto fremuerunt murmure Thebae.
Egressi in turmas abeunt. Physignathus alto
Editus in solio, quod praebent vimina, censet.
Malvarum foliis muniti crura, orichalco
Betarum reliquum defendunt corpus: in usum
Scutorum aptatur contortis brassica nodis.
Altius erigitur iuncus. fit cochlea cassis.
Tunc sic Hypsiboas iussus procumbere Marti
Altisonans: quemque extremo Gradivus ab AEmo
Audiit, et iacta signum dedit eminus hasta,
Mavors: seu Getici culmen subsidis ad Hebri,
Et reficis fessos secto Diomede iugales:
Seu Rhodopen glaciandus amas, interque puellas
Peltigeras (sunt et nobis tua cognita furta)
Partiris spolia, aut crustas de Strymone trudis.
Adsis, et nostrae cupias sudare phalangi.
Auspiciis armare tuis immania vota
Poscimus, haud iniusta tamen: da sternere Mures.
Nam te saepe dolos meditantem nocte serena,
Ne notet obsessus, strepitu maiore iuvamus.
Da vires, da tela pater, bellumque secunda.
Talibus Hypsiboas Tubicen de more creatus.
Clamorem tollunt, quantum non Eurus ab ortu.
Non audita procul de nube tonitrua vincant,
Nec percussa freto rabidum latrante Malea.
VIdit utramque aciem iam dudum e cardine Mundi
Coelicolum Sator! et multo se numine torquens
Acciri iubet armorum bellique potentem.
Vade, age, Cyllenaee, apta talaria plantis:
Sumpta cum petaso virga, per nubila lapsus,
Fratrem quaere tuum, gelidum delatus in Hebrum.
Protinus ima petit Deus, et videt amne lavari
Sanguineo Martem, mersosque evolvere truncos.
Talis, ait, mihi vise Patrem. te summa Tonantis
Iussa petunt. Secat ille viam, et luctatus in altum
Protollit corpus, currumque ascendit ahenum
Confestim. neque enim liceat mandata morari.
Ante Pavor, post terga Dolor latus ambit utrumque
Ferri densa seges coeunt examine misto
Tum variae Mortes, tum strictis ensibus Irae.
Ipse per obstanteis armato corpore nubes
Fertur, et evincit lapidosos grandinis imbreis.
In galeam quoties rectum iubar incidit aethrae:
Fulgurat, et nitido Soli sua tela remittit.
Qui sic ante Iovem praesens: heic Iupiter adsto,
Quem quaeris. quid enim mandas? vacuabo profunda
Imperia: osque tuum, fiet manus ista, nec ullus
(Scis tamen ipse) tibi tam prono numine servit.
Rex Superum alloquitur. Sic nempe assurge. Patremque
Disce tuum. iam expone, novus quis miles in Orbe
Se tibi devoveat viden, ut numerosus ab undis
Batrachus; ut campos late diffusus obumbret
Musculus; et sese cubitis tribus altior extet.
Tune implevisti solitis haec pectora flammis,
Anne Soror? Tristem vox improvisa Gradivum
Perculerat; quaerique aliquid tam vile pudebat.
Nam dignum sperabat opus: nova Pergama fundo
Vertenda, et solo structos Amphione muros.
Talis enim, talis clades et fama deceret.
Ergo Iovem nimio vesanum nectare credit:
Infremuitque sono: quibus, ohe gloria! fungis:
Praeficimur: si bella iubes; sint digna relatu,
Sint Patre digna meo. ne praelia, deprecor, ista
Vel Tyberis norit, vel turbidus audiat Ister.
Ante quidem Mures vidi, Ranaeque vocanti
Annuimus. mirabar ego, quis primus in iras
Putre genus tantas, ignaro Marte, dedisset.
Vix ea: cum risu Genitor prorupit aperto:
Seque coruscantis Nati complexibus ingentem
Infudit rigidis quanquam haud illaesus ab armis;
(Quippe umbone ardens et duro filius aere)
Haec acies, inquit, nostra est: ego Iuppiter auctor
Incussi stimulos. sat dira novalia Cadmi
Sustinui, aerisonam segetem deflente colono.
Sat Thebis, Argisque datum, trucibusque Mycaenis.
Iamque etiam nimium lachrimarum ac sanguinis hausit
Effusi, tellus manantibus ebria rivis.
Et piget, et taedet detrusos corpore maneis 
In toties alios artus transferre, modumque
Addere crescendi. Tandem placet edere bella,
Quae squallore suo prosint mortalibus aegris.
Erudiant Orbem. sine nunc, sine ludrica certet
Turba, capax leti, sed iniqui criminis expers.
Magna catenatis innectant vulnera sulcis
Ignari, rumpantque nigris mucronibus ora:
Dum se non homines feriant, truncandaque dextra
Induerit iugulo Patris, extractumque cruorem
Sparserit in postes. modo nos Titania pubes
Non iterum incestet, captivaque sidera calcet.
Anne novum bellorum uterum fecunda minatur
Oedipodis coniux, et crimina proiicit astris
Ex gnati suscepta toro? quod vidimus olim,
Damnavitque sui genitrix Iocasta mariti.
Par illud, diri quae non movere Nepotes
Praelia? servarunt odia ipso in funere, saevi
Ad tumulos, et ad usque rogum, supremaque busta.
Stet fixum dein bella veto, quibus Orbis abusus
In sua damna ruit, totumque implevit Avernum
Stragibus, et nimiis lassatus Portitor umbris
Integra transmisit Lethaeae secula ripae.
Sin iterum dabitur Dircaeo cernere campo
Prodigium Veneris sese regerentis in ortum,
Materno in thalamo recubans; aut coena Thyestae
Altera terruerit solem: mea sidera testor:
Non ego, non tantum torquebo fulminis alas:
Aut telis, Gradive, tuis ulciscar amores:
Sed Liparam, atque ipsos Aetnae vibrabo caminos,
Meque super. Mars alta trahens suspiria ab imo
Pectore (bellorum namque illum cura remordet)
Ingemit, et tali vocem clangore resolvit.
Reddo tubas, reddo arma tibi mihi barbita sumam
Posthac et calathos, pigrique trapeta Lyaei:
Et quia tela vetor; telas urgebo, columque;
Fractaque pensa geram; iactoque per aera thyrso
Cum thyasis fugiam, saevo stimulatus amore.
Pulcer ego Mars sum: colimur, numenque putamur
Scilicet, et nostris submittitur ensibus Orbis.
Si populos aeterna quies amplexa coronet,
Quid vivo? an satis est Mures collidere Ranis?
Pro coeli terraeque pudor! (pallebat, et altum
Sed torvum ridens inter lamenta fremebat)
Qui rapuere Noti promissa? oblivia carpunt
Te quoque? mandabas: I Mars sate sanguine nostro
In Scythiam, nec iusta time. tibi stringere ferrum,
Tyrrhenasque tubas, tempestatesque cruentas,
Et mortes et bella dabo. regat ille disertum
Florentemque chorum Musis addictus et hortis;
Ille nemus vitesque colat, vel flumina frenet:
Armorum tu iura tene, rebusque secundis
Adverte implacidos vultus; ne mollior aetas
Torpeat, et luxus vitiis effeminet Orbem.
Nec disside: Viros dabimus, Sponsosque Dearum
Horrendos, qui te ferro flammaque iuvabunt.
Pace tua (belloque meo) si dicere fas est:
Fictum per Stygiae iurasti stagna paludis.
Namque ubi nunc Cadmaea Phalanx, et natus in herba
Miles, qui toties nos spe luctavit inani?
Cum quererer nostrae dispendia sortis iniqua,
Sic solatus eras. o quae tibi praemia surgent,
Qui virtutis honos! cum parturientibus arvis
Distendet legio glebas, clypeique recluso
Incipient vernare solo. rumpentur ahenis
Germinibus sulci, subitas seges exseret hastas,
Aspectu metuenda suo, de semine dentis.
Vidi equidem, placuitque mihi. sic cresce, precabar,
Sic multum me plena tume sublimis arista.
Vix ea fatus eram: cum formidabile campus
Intonat, inque manus subitas se spica resolvit.
Ac si una natus tubicen turmale dedisset
Exitio signum; messis se messuit ipsam.
Disclusae resonant galeae: super aequore toto
Intercisa crepant ferratis funera culmis.
Arboream sobolem tamen altera protulit aetas,
Infantesque viros sursum Dodona levavit,
Non fecunda diu. Platanus mox mollia coepit
Pignora, et imbelles tellus proferre myricas.
Magno animo aequalis artus, et digna videri
Corpora conspexi rursus, viresque recepi:
Cum fetus grandaeva suos, hirsutaque duri
Coniugis effudit catulos in montibus uxor.
Absque metu turbam illa suam, quam ventre ferebat,
Ostendit Mundo: nec ad hoc Lucina vocata est
Incaulam, ut tali parituram mole levaret.
Non admota fuit lactentibus amphora mammae!
Sed glaciem didicere pati, glandisque medullam
Decussae: nisi cum nostro fors fidere mater
Lautior intrivit mananteis uberis offas.
Hinc virtus solidata stetit; nutrita que veri
Militis excrevit firmatis gloria nervis.
Gnatos maioreis coliphia querna replebant.
Tota fames uno pendebat ab ilicis ictu:
Lassatisque cibi stridore molaribus, ausi
Laetum aliquid, casulae colluctabantur in umbra.
Turgida digestas ructarunt guttura baccas.
Post faciles somnos in apertis frondibus, aut in
Pellibus Hyrcanis, flantisque ad praelia ronchos,
Corneus horum aliquis, soli conversus Eoo
Diduxit scopulos, collo tenus abditus antris.
Sub noctem, in valles instar torrentis ab alto
Culmine decurrit. reducem manifesta ferebant
Signa, sub axillis spirantes eminus alae.
Hoc hominum genere, et tantis mea bella gerebam
Auspiciis: donec successit inertior aetas,
Substituens Psyllos habituque animoque pusillos;
Myrmidones: gentem, quae dum cohibetur in arcto.
Ut stipula in flammis crepitat: risumque furore
Provocat, ungue gruis vacuas rapienda per auras.
Huc mea devenit laudata potentia quondam.
At tu etiam Ranas nunc vis mihi iungere; Ranas!
Et mures mandas in campum educere, Mures!
Quos dabimus superis ludos? quae fabula fiam:
Iussisses si cogere apes, quia numen in illis
Est aliquod, Regumque licet cognoscere mentem:
Forsitan huic uni poteram vigilare labori.
Talia Mars: tali fuit illum voce secutus
Iuppiter. o nimium noster, reliquisque tremende
Caelicolis; qui te tantum per seria ducis.
Non ego perpetuis Bellum cohibebo catenis.
Ut rebare, tuum: vel Iani clausa tenebo
Limina. nonne vides, qualem tibi Romulus urbem
Struxerit? haec toto late dominabitur Orbe,
Tuque simul. Britonum terras ignotaque nautis
AEquora, et extremam Thulen Calpenque subibis.
Longa Ducum series talum tua castra sequetur.
Displicuere tibi Serranus, Brutus, et ingens
Fabricius, pugnansque mea pro rupe Camillus?
Mutius in flamma, Coclesque in ponte reciso?
Aemilius sibi bis geminus, ter Horatius unus?
Et Curius, qui messor eques, trabeatus arator?
Contemtorque Afri, sacraque in morte superbus
Regulus, et dives Paupertas nobilis Anci?
Hos, puto, laudasti. sicut cum Claelia Virgo
Per medium fluvii tractum captiva natavit:
Castaque confodit calidum Lucretia pectus,
Vindex ipsa sui. vidi exsultare, comasque
Comere re, quando Consul de vomere raptus
Induit ante boves chlamydem, et qua ligna cecidit,
Percussit sonteis, torquataque colla securi.
At non infractus cedet Cato talibus. Heros,
Marcellique truces, formidandique Metelli,
Velocesque morae Fabii (do nomina rerum,
Ne tantum dare verba putes) haec numina Romae
Accedent falces, hastas, scabrique ligones
Arma dabunt; verso pugnabunt sarcula ferro;
Inque Tybri aeratae collident rostra carinae.
Omnia nec mens est, nec fas expromere fata.
Tunc tu nulla mihi dices convitia vultu
Turbidus, et gladium raro vagina recondet.
Crescet honor Ducibus, cristataque gloria pilis
Efferet alta caput, laudemque in sanguine quaeret,
Caesar erit, Pompeius erit. quid quaerimur ultra?
Hos satis est cognosse Duces: quos nulla vetustas
Obruet: in totum cum fama venerit aevum
Et Gener et Socer, et fluvius Rubiconis, et audax
Transitus, et mediam tumulans Pharsalia Romam.
An te plura iuvant? Europae filia nostrae
Divitiis felix, et Agenoris aurea Neptis:
Torva genas, quae nunc vario se nomine vestit.
In silvis interque feras assueta vagari;
Tunc habitura tamen constans Germania nomen,
O quibus! o quantis frangetur adultera bellis.
Regna cadent: excelsa ruent: depressa ferentur
Altius. occumbet multis coelum omne: gravabit
Tellurem sanguis, ponto miscebitur aether.
Nempe quot ipse parens Rhenus vomet arma bicornis
Assurgens alte: fraterque binominis Ister,
(Quippe et Danubius nascente vocabitur unda)
Pandere cuncta tibi vereor portenta malorum,
Quae Furiae per castra serent, inopinaque crescent.
Cum glebae steriles incultaque terra iacebit
Certatura Tagum Nilumque bibentibus arvis.
Sub galeis AEtas omnis sudabit, et annos
Ornabit spoliis, et ad improvisa trahetur
Tympana. Subsident emotis oppida portis:
Et quae suspensus vicinae nubibus arces
Haerebant instar scopuli; sua claustra stupebunt
Convelli. Quas non artes Gens illa modosve
Inveniet, quibus expugnet! Salmonea cernes
Non unum, nostrum fulmen currusque sonanteis
Qui referat: patiarque libens iaculabile sulphur
Flammato sparget tractu tonitrale metallum.
Tot credas bellare Ioves. circumfluus aer
Diruet incensus subito, laxataque findet
Machina, et evertet nutanteis turribus urbes.
Inter quas unam si tu quoque, Nate, videres
Fumantem, et faciem Troiae flammasque ferentem.
O quid agis, Virgo thalamum violare parata,
Fide Seni, qui te dictis castigat amicis.
Sic tibi dilecto vives servata Marito;
Non aliter: nam si pergis contemnere veri
Amplexum Sponsi, peregrinaque basia praefers:
Bellona ultrices attollet pronuba taedas.
De Sene, cui mallem miseran dam fidere Nympham,
Pauca tene. Vix ullus erit, quem sistere possis,
Quem conferre velis. Virtuti immania vota
Iam Iuvenis faciet, ferroque inflectet olivam.
Afra sitis, Rhodopaea fames, Alemannica bella
Maiorem pascent. censebitur una voluptas,
Duratas sulcare nives, ex casside frigus
Lambere, et hybernis gelidam sub pellibus Arcton
Aspicere, ut ponto mergi tardata repugnet.
Hic nec ab eventu pendebit strenuus; et cum
Ferrea bis septem consumserit ordine lustra,
Ipse sibi suus augur erit, plenusque triumphis
Campo decedet. per cuius Nomen et Umbram
Posteritas iurare volet. sed et alter, et alter,
Contendent aequare Ducem. seu Cimber aperta
Regali Tritone ferox prorumpet in arma:
Seu qui falcatis renovabit monstra quadrigis,
Non nisi calcato positurus Caesare ferrum:
Seu qui stante potens sua stagna Aquilone secabit
Victor, et ingentem propellet ab aequore classem.
Ille valebit equis remisque, et stragibus Orbis
Collapsi utetur: docilis larvasque minasque
Spargere, et ignavam promissis tundere plebem:
Virginis auspicium calvae studiosus utraque
Observare manu, vultu ridere doloso;
Dum propior patriae, aeque admotus ad ubera Regni.
Armatis precibus Germanum emulgeat aurum.
Finio. quae Fato volvente sequentur, ab istis
Qualia nunc tecum soror admolitur in Hebro,
Crede mihi, tantum distabunt praelia bellis:
Quantum Sarmatico secedit Musculus urso,
Et superat minimam Balaena Britannica Ranam.
(Mavors ingenti diduxit labra cachinno:
Malles plorantem, tantus fuit horror in illo)
Quo sensu aspicies, Fili, tot funera passim
Sparsa iacere solo? quantum bibet alta cruoris
Fraxinus? affixas quot non tua lancea calvas
In nubes porrecta geret? refer ergo quietam
In melius mentem, et placide nostrum accipe ludum:
Dum narrata tibi decerpat praelia tempus:
Interea dabimus belli praesaga futuri
Hos, simulacra, Neoptolemos: non apta ferendis
Corpora vulneribus, tamen antra Lacusque loquentur
Quid factura hominum scelerata nocentius aula,
Munitumque Nefas residens in turribus altis.
Tristia Spynx inventa parat. quae Musculus armis;
Haec et homo bellator aget, peioraque magni
Larvata facie statuent exempla tyranni.
Nil sine consilio est. Ranarum in tergore fata
Portantur, cladisque ingens aenigma recumbit.
De genibus Mavors, sed enim mox surgere iussus
Grates laetus agit; placataque fulmina Patris
Lambit, et assiduum Brontem promittit in Aetna,
Immiscetque preces: si non aversa tibi mens;
Huc quoque conveniant nostrae, tua cura, sorores.
Annuit: et Maia genitus mox fertur in Idam.
Cyprumque, Gnydiasque arces, et Maenala Luco
Aemula Taygeti, vicinaque fana Cybelli.
Quaeque gemelliparo nova claruit Insula partu.
Accitique omnes Divi. Latonia Cervis
Invehitur, serpente Ceres, Tritonia curru
Quadriiugo: Bromius geminis cum lyncibus intrat;
Cum Phrygibus Superum Mater Turrita iubatis.
Candenteis Erycina regit sublimis olores.
At pedes, et nullo Tirynthius appulit ingens
Vectus equo, pompae et luxus pertaesus inanis.
Villosus partem spatiosi tergoris implet
Fulva pelle leo. quercu fulcitur adusta.
Ipse secat medias, sectasque viriliter auras
Calcat, et ingenti duplicat vestigia passu
Immodicus. nondum decimum promovit ab Oeta;
Iam reliquis vicinus adest, Matremque salutat.
Conseruere manus; tremuitque a pondere nubes
Insiliente Dei. manifesta pericula casus
Mulciber expavit, sapiens a vulnere primo.
Et placuit Fabri timor omnibus. unica Iuno
(Caussa later) se Concilio subtraxit. ab arcu
Quod suspensa suo, cum fletu nunciat Iris.
Adsunt et Fluvii: quorum ne absentia terris
Obsit, et arentes discedant pulvere ripae;
Nympha trahit fontes, urnamque vicaria volvit.
Primi aderant Venti. tamen hos reverentia cogit
Postremos fieri. qui, cum turmalibus aethram
Perfurerent flabris, immansuetoque susurro
Atria complerent; Iove solum hiscente steterunt.
Occlusisque manu presserunt sibila labris
Tunc sic Omnipotens; o noctro effusa cerebro
Progenies: (veneratur eum, decuitque minorem
Poplitibus fieri, et demissam accedere terrae)
Cernis, (et ostendit) quantus se exercitus arvis
Inferat. armorum campus repletur ab umbra.
Auxilio dignata tuo lectissima bello
Pectora, praetenta Mures defende Medusa.
Nam virides Ranas Praeses Latona iuvabit.
Da specimen, quod sis nostro de vertice nata.
Et dabo, Pallas ait: neque enim parebo monenti.
Scilicet hanc mundi faecem Patrona tuebor
Hostes Diva meos? mea qui Delubra pererrant
Semper, et incestis deformia sordibus implent.
Quid? quod Erythraeis pretiosa monilia conchis,
Sertaque sacrilego morsu decerpta profanent.
Quid? quod ab aetheria flagrantem Lampade Succum
Meque bibant, roremque sacrum pallentis olivae.
Quid? quod in augusti caelestia serica Pepli,
Nostra picta manu, rabies male sana nocendi
Impulerit, totamque, (nefas) corruperit artem.
Mitius, ut flavae numen regale Minervae
Inter Mygdonias contemserit una puellas,
Corpore suspenso damnata furoris Arachna.
Haec effata, simul Peplum mirabile monstrat
Ambesum. quae bruta fames intacta reliquit;
Sunt testes artis, sunt argumenta decoris.
Ipsae relliquiae laudem nomenque merentur.
Ingenium posuit formas, solertia filum,
Materiam dispensat acus, variatque figuras.
Omnia vel vivunt, vel sunt mendacia vitae.
Vera putes, sed ficta placent simulantia verum.
Summa: Trophaea Iovis, statuit quae plurima Mundo:
Nondum fuscus erat prima lanugine malas
Sub genitrice Rhea, nec adhuc iuvenile vagatus;
Iam propriora polo sensit discrimina, Patri
Ereptus. tinnit Corybas, suaque aera fatigat,
Saturno natum sene praetereunte puellum.
Et vere vagit puer, et sua Cymbala vere
Curetes quatiunt, tanquam si sentiat auris.
Iuppiter in Latio dormit, placidamque quietem
Quam dedit haec tellus, meliori munere pensat.
In fruges fecundat humum, Cereremque maritat
Lenaeo non ulla manus tam fallere docta,
Tamque minus, teretes digitos felicius egit
In tramam ardenteis cupias decerpere gemmas:
Usque adeo maturat acus. mustumque propinat
Ante diem. niveo vincit candore ligustra
Synthesis: alternis sublucet purpura filis.
Iurares spirare crocum; vaccinia nigro,
Et violas humileis, violae pallore notari.
Concipit et linum Zephyros. nascentibus herbis
Permistae serpunt hederae: coniungitur ulmo
Foederibus textis e lana pendula vitis.
Qua flavum trahitur filum, flavissima messis
Insequitur: qua sanguineum vindemia labris
Spumat, et in Phrygiam procumbunt orgia telam.
Addidit et fontes, qui passim in sindone sudant,
Bullit ab argento trepidatque argentea lympha,
Sparsaque deducti percurrunt carbasa rivi.
Addidit et certis distincta Elementa corymbis,
Sopito famulata Iovi, et mulcentia somnum.
Nec confusa iacent: Naturae cernitur ordo.
Terra stat, Unda fluit, ineat aer. emicat Ignis.
Terra pedes tangit, pectus circumfluit Unda;
Per nares aer meat, et capite emicat Ignis.
Parte alia Veli descripserat horrida bella
Centimanum, et longe Inarimen super aethera iactam.
Se quoque pugnantem, durantemque Aegyde vultus
Marmoreos. Petulans et commeritus laqueum Mus
Hoc ipsum fedavit Opus, rositque maligno
Dente tenax: periit lusus felicis imago,
Solaque divini superant emblemata limbi.
Quo dedit expressum facinus crudele Belarti,
Anguipedes inter quondam summosque Gigantes
Principis hic alio Frandildus nomine dictus,
Semideus, postquam Iovis est susceptus in aulam:
Ambitione sacra flagrantia fervidus arma
Corripuit, totum debellaturus Olympum.
Sed cum iam fureret traheretque in vincula stellas:
Excidit infelix, immanibus excidit ausis.
Et frustra stolidos implevit numine fastus.
Quippe toro prostans, et se positurus in umbra
Fraxineam incubuit Martis porrectus in hastam,
Impiaque aeterno conclusit lumina somno.
Nec non et pretium qui formidabile pacti
Iurarunt commune nefas, tumidumque Mimantem
Porphyrium que trucem, natumque Damastora Caco;
Marcenteis epulis Socios nimioque Lyaeo,
Nudati feriunt gladii, iugulosque resolvunt
Incisos redit in phialas nutantiaque orbe
Sigmata permistus scelerato sanguine Bacchus.
A Satyris praeceps data funera fune trahuntur
Contorto. caelum omne tonat, tellusque remugit
Iam levior: respirat ager, perque avia silvae
Iam secura canit Pastorum fistula Mopsum:
Et sibi gratatur tutos Amaryllis amores.
Omnia Palladius se tota Pallade pollex
Fecit, et arguto glomeravit singula tactu.
Quisque decens rerum color est. convivia fumant;
Ex auro surgunt mensae. funduntur ab ostro
Vitra, relucentes attollunt vasa smaragdi.
Paene etiam fremitus caedentum auditur, et una
Caesorum stridor. Perfossa cadavera fetent
Tam nebulis pertusa, ut abesse notetur ab ore
Spiritus, et paullo tamen ante fuisse sub ore.
Hic discat mors ipsa mori. Sulcata cicatrix
Eminet, et grandes buxo signantur hiatus.
Florida qua summus clausit subtemina margo:
Vivus adhuc, turgensque minis Frandilus et ira,
Ut turpi macie curisque exesus anhelet,
Ad iubar Imperii, radiato fingitur arcu;
Mercurio responsa dare, et contemnere Divos.
Caeruleo glandes oculi de stamine turgent.
Nasus agit rhonchos. rugis fons abdita bysso
Flaventi, barbaeque vapor diducitur atra.
Caetera vastator Mus cernere texta negavit.
Talia dum cupido defixi lumine lustrant,
Mirantur Divi; simul indignantur, et atros
Musulmannigenas inversa cuspide damnant.
Hosne ego defendam Virgo Tritonia reddit?
Hosne ego? quam iacio, sese prius induet hasta
In folia et frondes: atque hastam iecit in auras.
Hunc uterum (monstratque Iovis caput) ipsa verendum
Dedecorem! si tela tamen fatumque minaris:
Eligo Gorgoneis Ranas umbrare cerastis.
Ignosce: et Ranas odi. nam semper amantem
Otia, cum somnum sub lauro fessa vocarem;
Scilicet infestis a me pepulere querelis,
Dixerat. extremas voces Latona probavit,
Multa fremens super his: Lycidas quis nominat, inquit.
Saltanteis in aquis, tantum ad convitia natos?
AEstus erat, totumque Leo succenderat axem:
Ardebant nimiis exusta caloribus arva,
Nosque siti. gemino soboles portata lacerto,
Ubera pulsabant tremulis siccata labellis;
Desisto; narrare pudet. nil durius unquam
Sensimus. hausturam latices vis rustica stagno
Arcuit, et limo venam turbavit aquarum.
Quid tale ausa fuit Niobe? quam nostra peremit
Filia post Natos, iusto damnavimus ore
Barbara corda virum. saliat, trepidetque, vomatque
Nunc licet, et clamet submersa palude caterva;
Raucaque perpetuis consumat litibus aevum.
At quam pulcra mihi vano Tegeaticus Ales
Praelia promisit flatu? quid ad ista vocavit
Dedecora? infami iuvat hoc exesse theatro.
Illusae sumus. abscedo. abscessitque marinis
Rupibus illapsa, et Delo se condidit alta.
Concussum est magno Superum genus omne tumultu:
Obque eadem tacite certamina ludicra mussant.
Iamque soror Phoebi, iam Phoebes frater, et angues
AEgide concutiens, stimulos abitumque sub alto
Corde volutabant, subituri moenia Cyrrhae.
Praecipue Venus, ut Mures in casside vidit,
Non nisi dilectae pennas fixisse volucris
Contemtu. Teneros sensus testata decoris
Fletibus, et crudum sic est affata Maritum.
Ergo meae tantum galeis, ludibria belli,
Affiguntur aves? tuque ad scelera ista silebis
Saeve? (silebat enim) quin et saevissime rides?
(Riserat) hoc merui mulcens post praelia fessum!
Thrax ingrate mihi. si corvus et atra deesset
Noctua: non quererer. nunc Cypria luditur ales.
I tamen, et nostrum Coniux ulciscere probrum.
Mavors, seu simulans, seu vere percitus ensem
Nudabat, iamiamque ruens in bella ruebat,
Inflexus precibus. voto Saturnius obstat,
Et Mures iugulare vetat: neque te decet, addit,
Huc ferri rapidum, et vilis abscindere vitas.
Vos porro sanguis meus, et formosa voluptas,
Coelicolae: tuque alma magis Dictynna, decusque
Phocidos intonsum Pataraee, et Filia nostri
Sincipitis: quae bella parem, cur talia cogam;
Accipite haec animis, altoque recondite sensu.
Scitis, et in vestris etiamnum mentibus haeret
Terrigenum furiale nefas, dira ausa Typhoei
A pede convulsos vibrantis in aethera montes,
Cum stetit Ossa super contorta nivalis Olympum,
Quis non expavit? Pangaea volantia ruptis
Vallibus, in nostram cecidissent paene Sororem.
Machina tunc, sedesque Poli turbata: refugit
Signifer: audivi in cunis vagire minora
Sidera, et interitum non interitura timere.
Fulmen erat dubium, nisi nostra rotasset in hostem
Dextera, quem vinctum cohibet Trinacria ferro:
Sudat ubi curvum caput ad sua membra retorquens.
An reliquas memorem, quas magno pectore curas
Interiore premo? quanto sudore cavemus,
Ne leges Natura suas violata queratur!
Iam fastum elido, iam torqueo pectus avarum:
Iam caecas crucio fraudes, iramque retundo.
Nunc caditin poenam poenae secura libido;
Evertoque toros, et proscribendum Hymenaeum.
Non unus de Matre nepos effunditur heres,
Saepe sui Patris frater punire fatigor:
Et pudor est, toties pavefactum avertere solem.
Atque utinam interea, vel parvo tempore, fessi
Vestrum aliquis caperet frena imperiosa Tonantis:
Disceret invidiam tumidis avellere votis;
Et modico vilis contentus farre polentae,
Mallet in exiguis pavisse mapalibus agnos.
Est aliquid, summum Mundi, mihi credite, pondus,
Ferre, nec oppositis frangi vel cedere Fatis.
Secula donamus: coelestes volvimus orbes:
Torquemus nimbos: fruges ubi sicca negarit
Tellus, in dulceis uxorem solvimus imbres.
Quod Ver molle rosis, Aestas cingatur aristis,
Temperet immitem Brumam confinis Iacchus,
Musto praela fremant: nostrum sunt omnia munus
Num quisquam idcirco vel nos mortalis adorat?
Vel colit obsequio supplex? periurat et odit,
Imponit linum capiti, spoliatque corona
Caesariem; raditque femur, si bractea fulget.
In Fano dat tura, domi clam devovet Orco,
Dira petunt, non casta satis, non digna mereri;
Quaeque palam nollent Plebis constare Tribuno.
Sunt, qui me fatuum credunt, minimumque Deorum,
Insanumque vocant, quoties incanduit aether
Ignibus abruptis. peccanti indulgeo? credunt
Et surdum. tanquam Larvae sua vota dicarent,
Sic colimur. qui nunc stat in alta Iuppiter ara;
Urceus ante fuit, vel fragmen inutile pelvis.
Parcitur argento. de vili ducimur aere.
Quodque diu sonipes versavit in ore metallum,
In nostram effigiem liquefit. primordia testor
Elysiae Noctis: nisi me Natura rogasset,
Ut regerem; pridem voluisse abs cedere coelo.
Atqui ego nunc seriem poenarum et vulnera verse
Instigenda Reis. cogam. Iove digna, fateri
Invenisse Iovem magni tormenta doloris.
Sint Agros, Thebaeque, ioci nunc seria restant.
Excessit scelus omne modum: cum crimine crescat
Vindictae mensura meae, seque impleat ipsam.
Haec caussa adventus vestri, mea Pignora. quanta
Supplicia exposcam praeterlabentibus annis;
Quot mortes manisque vagos: in imagine sola
Cernetis Belli, quod Mus et Rana movebunt.
Parva mora est: iam se accingunt, aptantque lacertos.
Me dante hos animos; furiasque afflante sonoras.
Quidquid eis diri eveniet; deducat in omen
Posteritas, Fatumque vocet; credatque latere
Tristius, atque oculis deflendum ex marmore caesis.
Quod rationis inops patitur putredo; sequentis
Umbra mali tantum est, et primae linea mortis.
Queis animus putet: qui versat in ulcere mentem;
Qui pecudum ritu vivit, cum pulcrius illis
Sortitus lumen, se coelo extendere possit:
Qui caprum in venis, bubonem in pectore nutrit:
Qui fastu tumet, aut rapto lascivit in auro:
Qui flatu violat stellas, et numina poscit
Detrahere: illum, illum mala nota Gigantibus, illum
Bella prement non visa prius, verique labores.
Sancio; ne porro nostrae penetralia mentis
Nudet, et excutiat quisquam solertius Urnam;
Sancio; ne absenti Latonae Tantalus ullus
Quae statui, quaeque hac pugna durante videbit,
Evulget. dignas dabit illa superbia poenas.
Nunc agite, et curis placide super astra remissis;
Dum veluti Praetor, Romani gaudia Circi,
Do gladiatorum Ludos; Consulque cruento
Amphitheatrales illustro Munere nubes:
Pensilis Orchestrae cuneos insidite, dixit.
Maiores sedere: Deum succincta minorum
Turba stetit. Fluviorum humeris et grandibus urnis
Aeolidae incubuere: iacet pars maxima retro.
IAmque remensus iter per vasta silentia noctis
Tyroglyphus, reperit Mausolum forte severa
Iura suis dantem, et timidum de tristibus actis,
Culpantemque moras non iussa exspectat, ad arma
Vociferans: date tela viri; Physignathus omnis
Egreditur: scelus, arma parat: non aestimat aequum:
Legatos temerat. date tela. erumpite castris.
Erumpunt: quales apri, quos tristior antro
Clausit hyems: simul insequitur venator, et hastam
Intorquet librans certae irritamina vocis:
Ocyus una omnes frendent. stant horrida setis
Tergora: fulminei stringuntur in obvia dentes.
Pastor ad haec pallet trepidans, et fronte relicta
Histricis in morem surgunt horrore capilli.
Et iam intra iunci iactum bellator uterque
Stabat, et erectum tentabat figere pilum.
Admoratque tubam diffundere classica iussus
Hypsiboas. fremitum lituis maioribus augent
Conducti Culices (Cilices dixere Sabaei)
Principium tristi pugnae ferale daturi.
Sed suprema Iovis praevenit buccina signum.
Intonat, et nimbis Aquilo submugit hiulcis.
Calliope: namque ipsa Duces cognoscere belli
Diceris, et fatum cuiusque notare lapillo.
Quippe memor: seu quos inimica incendia Troiae
Hauserunt; seu quos Simois demersit et aequor
Tyrrhenum, Siculumque fretum, Dolopumque cruentae
Deiecere manus, et Doricus abstulit ensis.
Da Vati memorare tuo, quo lancea primo
Quaeque inter Mures Ranasque sit acta per auras.
Quod genus occiderit: sint et sua nomina famae.
Primus in adversum fertur Physignathus hostem,
Armiger ad latus, et calamis impleta resectis
Corytos: quamquam cursum natura retardat.
Intumuit virtus Sociorum prodiga vitae
Exemplo, viresque capit de rege propinquo.
Corripiunt spacia, et medio gradiuntur in orbe
Lunatamque aciem reddunt. hac arte laborant
Effusi circo Cephalos includere furvos.
At Mausolani protecti corpora scutis
Ante dolo adverso, late in contraria vertunt,
Cornuaque extendunt equitum. Dictator amarum
Praefurit, et totas secum iubet ire catervas.
Qualis in arma leo fulva cum coniuge vadit,
Si quando stimulavit Arabs: negat ille timere,
Sed ruit horrendum assultans, catulique sequuntur.
Iamque adeo miscent facies, haeretque viro vir
Consertus. desis acubus iuncisque serenum
Aufertur. pudor est, obnixae cedere turbae.
Ut si tabe nivis verno iam sole solutae,
Montibus hybernis, geminus de vertice torrens
Descendat, pugnentque suam confundere brumam:
Mox ubi convallis mixtos angusta recepit;
Ire simul spumant. tamen et violentior unus
Fluctuat ambiguum, fluvioque immania iuncto
Saxa rotat: mox et totus luctatur in arva.
Sic Glauci Maurique ruunt; sonitumque volutant
Acceptum late loca: donec inertia passim
Corpora volvuntur tellure cava depressa.
Quot tumidi montes, praeruptaque culmina surgunt
Carpathio in pelago fundum verrentibus Euris:
Funera tot dispersa iacent, gressumque morantur.
Limnisii instantis telo cadit alite fixus
Sitologus: felix et non ignobilis olim
Miles in Atraciis campis, aptusque legendis
Thessaliae spicis. cadit, heu, germanus eadem
Sitophagus canna. nam dum discrimina ferro
Dissipat alterius; meruit procumbere fratris
Ante pedes. multum ore pares et corpore toto;
Denati natique simul generosus uterque,
Castoris ingenium, Pollucis et ora ferebat.
Illi traiectae fauces haerente sagitta:
Huic medius pulmo iunco stridente reclusus.
Nunc inhumata iacent durante cadavera bello.
Ah! alias saevas arguti evadere Feles.
Ecce volat sublimis acus contorta per auras
Limnisiumque rapit. pavet auctor vulneris huius.
Seque ostentat agens tamen, et sua praemia poscit.
Artis opus: recta vitae in penetralia misit
Sterneris hoc telo, pronaque extenderis alvo
Batrache subsiliens; tepidam non amplius undam,
Sed Phlegethonteam posthac bibiture paludem.
Inde furore semel concepto saevior arsit
Tyroglyphus: (namque ille fuit, quem missile tanto
Funere donarat) veluti Gangerica Tigris.
Cum semel armentum coepit vastare, famemque
Sanguine permulsit; saturari immitis, obesa
Colla ferit maiore gula. Grex omnis in uno
Spirans ore tremit, gemit inter funera pastor.
Haud aliter Maurus propulsa per agmina praeceps
Emicat: et simul hunc, simul istum diripit ingens.
Hunc recto gladio, tortis hastilibus istum.
Hic cecidit pronus, collabitur iste supinus.
Pileon retro nuper plaudebat et ante:
Nunc retro solum: neque enim miser audeat ante.
Crambophago excutitur viridi coniuncta galero
Cochlea: sed vano (nam se sinuaverat) ictu
Lancea transabiit. galeae non ille cadentis
Sollicitus; solers autem metuensque pericli
Fugit ad extremos, voluit Polyphonus euntem
Perculsus terrore sequi: qui poplite caeso
Sistitur, et multas una cum sanguine voces
Evomit, ac tristi maneis clamore salutat.
Musulmannigenae laetis successibus instant,
Caligantque bonis fatis. campoque fruuntur.
Integra iam legio patitur; caesimque resectus,
Vel punctim fixus lacero cadit agmine miles
Batrachus. in pedibus non est spes ulla salutis.
Quis cumulum illius cladis stipataque plaustris
Funera describat? caedenteis sustinet una,
Altera pars caedit. quidam et fugientibus usi,
In caput impingunt clypeos, in pectora testas.
Tam robusta prius, confertaque Glauca iuventus,
Perdita paulatim spacio vanescit inani.
Ut cum semiferi caluere in praelia Thraces,
Indomitum cratera inter furiosaque vina:
Ingens fervebat numerus, pecus omne biforme,
Centauri: mensis ubi pugnavere remotis;
Vix ullus superest. silet evacuata taberna.
Hic manus, hic costae poplitesque, immania membra,
Fedo more iacent truncis ruber ebria fossa.
Limnocharis tanti quia Tyndaris altera belli,
Pellex Argivae non impar femina lenae:
Territa conflictu (media in certamina traxit
Hanc quoque dirus amor) non sussicientibus armis
Qua gaudet, repetebat aquam, quis Fata retardet?
Illam erumpentem et multo conspexit opertam
Pulvere Mausolus, quatiens forte obvius hastam:
Et secum abduxit pedibus post terga revinctis;
Gaudia servilis lusus post bella daturam.
Heu! misera et fedo mortis devicta timore
Rana Helena, ah nescis veri discrimina Martis
In galea. quid Fata fugis? fugientia pulsant
Agmina. praestaret ritu pugnasse Camillae.
pulcrius in media virtus succumbit arena.
Iam vastata phalanx, viduataque cornibus ibat?
Iamque alios alius super exporrectus in armis
Occupat Artophagi sica. qui se omnia in ora
Vertit, et in telum rapit obvia quaeque: canistrum
Et Cererem, non hos concessum munus in usus.
Assuetus vitiis Lichenor praedo, cadaver
Exspoliat, quodcunque ferit; defossaque gibbo
Ranarum, illecebris inhians, spolia ampla requirit.
In modico clivi cilio, quod respicit Austrum,
Hypsiboas stabat, pugnantisque ore ciebat.
Illum Lichenor tractus nidore rapinae
Olfecit, praedamque recens. mox ordine rupto
Occupat ascensum, tacitoque per edita gressu
Nititur, et stricto terret mucrone: quid inflas
Osque cavum exerces? vires, ait, exsere, vires.
Tympana tolle tua: aut albenti ventre verutum
Accipe: (et ante ferox crispaverat ora verutum.)
Ius sacrum salvi capitis praetendit, et orat
Hypsiboas veniam, sancitam gentibus olim.
Cui nociturus enim Tubicen? quem laedat in alto
Colle situs, Martique canens? Maurusius ater:
O nate in Phrygiis Lacubus segnique palude,
Et non Oceano, vel bellatricibus undis:
Quas voluit Tybris Pater, Aeiolusque Achelous,
Frustra iura citas: quando sub iudice ferro
Vivimus: hoc legum vindex, mensura rigoris.
A capulo, non a patulo Victoria rictu
Dependet. vincit miles, qui robore vincit.
Vix haec effatus resupino incurrit, et ictu
Deiicit. audivi Ducibus te, Batrache, certos
Delicias nutrire pedes. da hoc munere vesci.
Nobiliore nequis cella, tumuloque sepultus,
Quam sit aqualiculus noster, meliore recondi.
Sic ludit verbis, et crus praedulcis opimi
Amputat, inque suam mittit ientacula peram.
Vix ea: cum findens immani turbine campos
Aeris hasta volat, valido Lichenora flictu
Corripiens. trahitur diris devotus et ardet,
Contemtumque luit. subitum per et ilia telum
Exactum est laevumque latus. quis torserit auctor,
Agnosci nequiit. quis enim? nisi Iuppiter ipse
Ad Minoa citans sontem. nam tempore ab illo
Musulmannorum res est sublapsa referri
Visa retro; obscuraque manum de nube sinistram
Tollere sidereus Pater, atque avertere vultum.
Quondam etiam Ranas oculis Deus aspicit aequis,
Immittitque animos, stimulatque insurgere in hastas,
Inclinatam aciem toto Physignathus agro
Colligit: o segnes, qui sic in bella venimus.
Ardor ubi vultusque truces, promissaque vota?
At non et pigri clamoribus inter aquosas
Naiades vestrosque lacus: ubi signa choreis
Tritones dederint; tum vos statione movetis:
Tum pedibus quatitisque salum, et vada caerula lapsu
Verritis, atque hilaris lascivia regnat in alga.
Nunc, cum pugnandum est, armis marcere remissis,
Degeneres iuvat, et linguis pro viribus uti
Si quibus et virtus, pudor et dolor, iraque luctu
Mista super, nec adhuc Neptunus pectore totus
Abscessit, sanctusque Tridens: nova fata, Deosque:
Ipsi ipsi faciant, meme et mea signa sequantur.
Sic ait, inque globum pulcre moriturus et hastas
Irruit. audentem furor et fortuna gubernant.
Qualiter elisis contortum nubibus exit
Fulmen, et in terram cum strage, fragore, tumultu
Praecipitante ruit; Mundumque ex aere lapso.
Territat igne volans, et ab omni parte timetur.
Tali, si qua fides, cursu Rex fertur in hostem.
Caetera plebs imitata. pudet sine caede reverti.
Dat cuneus late sulcum divisus; et astu
Cornibus exclusis Physignathus omnia tentat:
Saepe aliquid, quod nec suasisset nobilis ira
Aeacidae. Mauros ille implacabilis, ille
Concitus AEthiopes vel pone vel ante repertos
Perforat. Artophagus canna in pulmone recepta
Volvitur, eiectatque animam; atque in terga recumbit.
Eripit hostilem parmam, et defensus utraque
Pelobates, multorum humeris inopinus inhaeret.
Apploditque solo; et septena cadavera saepe
Uno continuat iunco, ferit inguina fortis
Tyroglyphi, galeamque rotat, vexillaque fracta
Discutit: et fixo comitem mucrone sub umbras
Mittit Pternophagum: adverso cui corpore plaga
Sedit, et ad costas cordisque repagula venit.
Librata aversum beta. caput Embasichytri
Detruncat, corpusque cadens proculcat eundo.
Haec addens: iam nigra tibi dent Tartara coenam
Cerbeream. neque enim posthac gustare licebit
Furtivas epulas: sed quam Proserpina furno
Admovet, incensam coquus ingredieris in ollam.
Straverat et pluris, nisi fortior Artepibulus
Tardasset cursum. ferus ille, atroque colore
Obsitus amentat, iaculumque immane recedens
Expulit. it pars rapta veru, iugulumque cruentat.
Concidit exanimis subito: pus effluit atrum.
Non utique hoc dignus leto. sed stare secundis
Quis potuit rebus, votoque beatior esse,
Quam voluere Deae? manis ulturus amicos
Insidiatorem Cereris Calaminthius urget.
Huc sacrae Aonides, Vatis fulcite laborem.
Seu Turnus Divum invidia defunctus in atrum
Memnona se vertit, maioraque membra subegit
Forma minore modo, minimosque redegit ad unguen
Seu ferus Hippomedon Craenaeum flumine mersum
Mus factus post fata luit: novus ecce duello
Exprimit Heroas veteres, animamque trilibrem
Artepibulus habet. stans obtruncatur, et ipsis
Vivit in exequiis. umbrae cane Musa triumphum.
Contendit Glaucus vires: sonuere reducta
Vimina, et ingenti tonserunt nubila iactu.
Musculus obliquo sinuamine corporis arcum
Eludit: tremuere quater cum cuspide nervi
Vibrantes: quater exhausit solertia cannam.
Horrendum visu! disrupto in fine tenore
Concita, et ad Ranam retro dubitanda caventem
Fata, per has venit, quas perfulcaverat auras;
Et paene assiliens. An lusus? an error? an omen!
Eminus haec: at non pariter, Calaminthius in quit,
Cominus evades pugnanti, o perfide: necte
Eripiet nobis cum tota Colchide coctum
Hippomanes, si quod linxti. pudor, arte profana
Militis in bello, et damnatis ritibus uti.
Si tibi mens non laeva foret, iustumque probares
Et veniens a morte decus, tua pectore nudo
Non in Thessalica virtus radice lateret.
Maure niger, DI te perdant; et stridula circum
Occisi volitet funus Psicharpagos umbra.
Congredere, ut glaciem quamcunque Artmisia fibris
Inspersit Medea tuis, hoc ense resolvam
Sic fatus, quem Troxartes aptaverat ensem
Falcatum ex beta, ter in orbem et in aera ductum
Vagina nudat, miscetque immitia verba,
Terreri indocilis stat masculus Artepibulus,
Obliquatque latus; ceditque, instatque, premitque
Cautus, et obsequio membrorum temperat ictus.
Hos cavet, hos pellit solers, et obumbrat et exit
Pronior, atque humilis tangi, mediusque timoris,
Tu reptare putes, simulat tamen, oraque retro
Abducens, magno nisu vestigia figit,
Ex improviso tollit se in vulnera rectum,
Et fit eques, totoque alium stat corpore supra.
Alter ad haec anceps: magicisne rigesceret herbis
Musculus esuriens in trulla forte repertis:
Et timet et terret: terrendo assurgit in altum
(Quamquam aegre) spernitque timens, et acinace lato
Sauciat, inflexamque secat radicitus aurem.
Dextra cadit: nihil ille notat metuitque sinistri;
Nec cecidisse videt: (tamen udi labe cruoris
Barba madet) perstatque gradu, velut hispidus ursus
Qui quadrupes lambit catulos; surgensque tuetur,
Defenditque bipes. Natis a Muribus olim
Contigit exemplum tam rari militis unum.
Batrachus indignans Fatis proprioque dolori,
Eductum gladium raptim cava tempora circum
Turbinat, et partem caulis iacit. ille remittens
Tela, micat rostro, inque pedes subducitur imos:
Et resilit, ludensque alios interserit ictus:
Nec timet urgeri. Capit ingens vulnus in armo:
Stat tamen. incisus pede posteriore vacillat:
Stat tamen, et necdum cedit, convitia Ranae
Ingeminans. tandem caput a cervice revulsum est:
Stabat adhuc; donec truncum pede propulit hostis.
Sic quoque cum cecidit, voluit nocuisse videri.
Fluxit in arma cruor, motu quo rivus in altum
Emicat, et spargit roranteis fontibus auras,
Quos retinere nequit collapso fistula plumbo.
Parte alia Regina furens Artmisia fertur.
Mausolumque iuvat, saevitque, et Amazonis imples
Implacata vices. quacunque impugnat, hiatu
Dissilit externata acies; multaque dolendus
Caede Paludanus Rex ardua funera plangit.
Hypsiboas claudus media tellure iacebat;
Quem tamen occurrens peltata Artmisia spernit;
Indignumque ira reputans mactare superbit.
Non humileis vulgi maneis, et caedere molleis
Corporibus; sed enim Ranas in casside clausas
Expetit, adversisque impingit pectus et hastam.
Prassiphagus cum Patre cadit: cum fratre sonorus
Craugasides: equites omnes. sed nullus eorum
A se ipso defensus equo est, confossa vomebat
Viscera Prassiphagus: telum pater ore momordit.
Craugasides reliquos animans ad praelia cives.
Cantu imperfecto, mucronem faucibus hausit.
Et fuit hic cantus casu lachrimabile carmen:
Quale strepat corvus moriens, vel noctua dira.
Iam neque Troxartes, qui circum castra fremebat
Hactenus, ignavus pugnat; quamquam obsitus annis
Magnorumque altor furum, gaudere senecta
Posset, et emeritum guttur servare rudenti,
Aut Feli. nimium memoris dolor iraque mistas
Exstimulant luctu vires, adduntque nocendi
Robur, et ulcisci carum Psicharpaga suadent.
Te petit et clamat, te unum Physignathe poscit:
Te cupit occiso lachrimas pensare profusas,
Inferiasque sui Gnati deferre sepulcro.
Tigris ut effeta, atque olim satiata rapinis
Sola sedet, senio vires tardante; nec iras
Unguibus educit, qualeis prius. ast ubi clamor
In silvas ruit, et saevi reminiscitur hostis:
Pigros sese annos supplet, iuvenesque furore
Transilit, et plus quam tigridi licet, audet in armis.
Dire senex, superisque invise! quid ultima perdis,
Munera, quae extremum Cerealia rodere posses
Frustra in bella ruis vindex, et fata laboras
Corrigere: haec tantum fiunt meliora ferendo.
Dum furis et strides: vix horrida verba profari
Desieras: iam te calamo septemplice fusum
Explicat interdum, consurgens Borborocoetes;
Et iubet, ut natum Genitor miserande sequaris:
Ac referas, quanti Ranarum praelia constent.
Moesta necis facies. non uno vulnere ruptum
Corpus procubuit, miserando more: iacentis
Semineces micuere pedes: tamen ora palude
Avertit, qua submersum Psicharpaga novit.
Hostis contemtum funus proiecit in undas:
Hanc bibe, dixit, aquam, quam filius. ille gravatus
Armis descendit auris fuit ultima visa.
Pergit ovans, additque alias pereuntibus umbras;
Pternoglyphum, quanquam obsessum durumque secari
Discluso thorace ferit. praetenta caducis
Missilibus lacerna crepat. nux plurima iactu
Decidit e galea, vertexque inglorius armis
Obstantum, mortique pater. tamen omnia cautus
Spicula (non semper cautus, dilataque mors est)
Vitavit, socium involvens. succiditur ense
Lichopinax, nam nulla fuga est. abdomine tardus
Deliciis farto, nequit evasisse sequenteis.
Dentibus excussis crepuerunt vulnere malae.
Lychomylen (crudele!) rapit Pelusius unco.
Moesta precabatur: sed quid suspiria rupi!
Quem lachrimae tales unquam movere tyrannum?
Aspirat fortuna, supraque pericula fertur
Qui magis est audax. ventum ad tentoria regis
Memnonii via vi tandem penetratur, ad imi
Carceris informeis cippos: ubi lurida turpi
Limnochatis squallore iacet, validaque catena
Stringitur. hanc salvam decussa compede tollit
Herbosum in clypeum felix Seutlaeus amore:
Et reliquis multum mandat sua gaudia nymphis.
Illa Lacum repetens, fatisque exercita belli,
Otia damnato Mavorte palustria praefert.
Arva rubent, et vix densatis sufficit agger
Funeribus. passim caedes, ululatus, et hastae,
Et iunci mediis rorantes ossibus extant .
Saevus ubi, Rex increpitat Physignathus ingens,
Saevus ubi Mausolus, et atto Artmisia vultu
Penthesilea furens? ubi vani gloria fastus?
Dictaque prodigiis nostras aequantia Phocas?
Illepidi fungi, nec curis apta severis
Pectora. tunc celeres estis, cum mucida signum
Mappa dedit, patulasque afflat gravis amphora nares,
Telorumque vicem contorta tomacula supplent.
Infremuit Mausolus ad has cum Coniuge voces.
Illam adeo secum certa in discrimina ducit,
Certus et ipse necis: coniecta sustulit hasta
Prassaeum; lateri Regis qui proximus haesit
Armiger. heu, frustra toties laudatus in arcu
Et disco, glaucisque choro certante puellis.
Discissus medium. pars terrae affixa quievit:
Pars permissa Noto; pars stagno iniecta natavit.
Regis ad exemplum fortis, sed dispare casu
Troglodytes (noctu sciitus turbare cavernas,
Tunc acer miles, nec cuspide certior ullus)
Sudavit madidum prosternere Pileona.
Vim cohibet frater Pelusius; et bene magnum
Sustulit e ripa saxum, limoque gravatum
Immanem torsit nixus post terga ruinam.
Labitur in terram, ceu toto oppressus Atlante
Mus trepidans, rigidosque pedes exporrigit arva.
Quid iuvat audacem bello vincente fuisse
Troglodyten? quando tandem solertia forti
Defuit. incautus dum tela minatur et urget,
Sorex indicio se prodidit atque peremit.
Vis sine consilio non est diuturna, suaque
Mole ruit. toties Ithaco Telamonius Aiax
Cesserit, et clypei rigidos septemplicis orbes
Substernat gladio, si quem libraverit astus.
Vera adeo paucos in bello Gloria ducit,
Aut sequitur. Sapiens iram moderatur, et intra
Mentis castra tenet. frustra sua brachia iactat
Centimanus Briareus, caeco si nullus opaca
Sol a fronte micet, totidem qui dirigat enses.
Mausolus super unus erat de pluribus: illum
Et sua Fata premunt, letique animosa cupido
Admonet; ut celebri funus memorabile fama
Includat. rapidas igitur movet undique turmas,
Quas desperatus coniungit, et ultimus horror
Mittit in auxilium. quot millia dissecat ore?
Quot Ranas umbone necat? quot casside sternit
Incurrens! Seutlaeum uno transverberat ictu,
Et super incumbens fatur: mihi praestrue fossam,
Atque Umbris memora, nostros mox affore maneis,
Lucraris mediam mortem, sensumque doloris.
Ecce cadis dextra minime, Seutlaee, pudenda.
Rex ferit, et caesum tristi caput immolat Orco:
Avulsitque caput cadit ille extrema secutus,
Et moriens frustra patrias se vertit ad undas.
Nil prodest, occise, tibi solvisse ligatam
Limnocharin: tamen illa tuos deflebit amores.
Te liquidae viridi lachrimantur in amne Napaeae:
Te Dea Leucothoe vitreis deplorat ocellis:
Te bulla lucente palus Moeotica plangit.
Nec tibi profuerat titulus regalis aquarum
Hydromedusa: nisi obliquatam concitus hastam
Fregisset, conviva tuae Pelusius aulae.
Ipse quoque Hypsiboas per tot discrimina rerum
Salvus adhuc, a rege perit: qui caecus in ira
Fervet, et extremum per strages quaerit honorem,
Exspectatque suos obitus. Mirabile! tellus
Panditur angustum Muris parvum que foramen
Fit barathrum, mundique aperit latebrosa nocentis:
Et paene ad Stygios patuit nova semita mancis.
Qualiter immensas post strages ruptaque claustra,
Cum spelunca ingens tremuit succussa fragore,
Amphiarae, tuos currus niger hausit Avernus:
Et non praevisus Parcarum fila notasti.
Sicut erat, clypeo gladioque instructus et ocreis
Mausolus, cedente subit tellure profundum
Absorptus, caelique sui descendit in antrum.
Longa acus infernas pupugit vicinior umbras.
Gleba coit. frustra quaerat vestigia casus
Miles, et attonitus timeat monstrata viator.
Et nunc ille locus magno terroris honore
Vitatur. propiusque cavent accedere Mures.
Fama est, huic ipsas tumulo decedere Feles,
Glaucorum in castris latas Victoria pennas
Explicat, et festo clamore incenditur aer.
Ranae omnes mirante metu laetoque pavore
Insessae, tantis vix audent credere Fatis.
Qualis ubi occubuit stabulorum terror et hostis
Saepe lupus populatus oves, oviumque Magistros:
Gaudet ager, gaudent silvae; memoresque coloni
Damnorum, super arboribus se fronde coronant,
Et debellati furis de clade queruntur
Ipsi agni exsultant, et tondent laetius herbam
Securi. pacem viridis modulatur arundo.
Tali more fremunt Ranae, Divosque quieti
Aequoris extollunt caelo; Phorcique repexam
Caniciem, Phoebique sui Genitoris et arcum
Et pharetram. veluti toto iam Marte peracto
Inclamant Paeana. movens Lacus omnis ab imo
Ebullit fundo. per stagna virentia duci
Credas caeruleis in curribus Amphitriten.
O! nihilin vanis unquam durabile rebus.
Saepe suos versa tumulat Victoria sorte
Victores. quaedam Divum sunt munera, nunquam
Nota satis. noceant: nisi cum virtute fruaris.
Semper tuta time. nam quae pacata videntur,
Interitum damno fa tegunt. discrimina tecta
Plus odii, plus mortis habent. fallacia pulcra
Gaudia fronte latent. nunquam non inclyta virtus
Excubat, et celsa tacitas speculatur ab arce
Pervigil insidias. hic est me iudice felix:
Qui licet exorsus defigere castra secundis
Alitibus, domitosque manu prostraverit hostes:
Prima quidem carpit, metuit tamen ultima finis.
Relliquias belli haud tuto contemserit ullus.
Nam luet: ut Ranae, solito properantius algam
Intempestivis quae vestivere triumphis.
Concurrunt Mures damnatae munera lucis
Magnanimi abiicere, atque mori cum Rege parati.
Ad quos sic fata est Artmisia Centaurea.
Audenteis video. macti, quos Coniugis hausti
Fata vocant: alacres aciem instaurare supremam.
Alternat Bellona vices, miserosque reversa
Sublevat, et stimulis fibras maioribus implet.
Iam nunc edico. quis quis timet esse sepultus
Mausolo cum Rege suo, mortemque veretur:
Hinc abeat, mutetque manus et cingula ponat,
Qui pavet, ipse sui lictor, tormentaque clausa
Gestat, et a sese iusto configitur hoste.
Fortibus indigeo, quos ipsa pericula durant,
Ferratosque chalybs acuit. per Memnona iuro,
Cuius in ore sacrum gerimus nigrante colorem:
Sim licet e molli sexu, me occumbere malle,
Quam fugere, aut partam vitio corrumpere famam.
Argia, Evadne, quaeque est mihi numine maior
Hippolyte (namque has bello viguisse puellas,
Dum vescebar adhuc hominum communibus auris,
Cognovi) residens animo memorabile nobis
Suggerit exemplum. pudeat non esse secutos
Facta viros, quae feminei statuere lacerti.
Praemoneo: procul hinc migret, qui palpitat ante
Tympana, Ranarum choreis, non muribus aptus.
Tantane dulcedo lardi, vitaeque cupido
Nos retrahet? quid enim aspicior? coniungite sensus,
Sitque palam votum, calido quod pectore fertis,
Bello an pace mori, labor aune ignava voluptas,
Quid iuvat hos animos? fingamus in agmine vinci,
Gloria nos tumulat, cinerique imponitur olla.
Pessima fata domi. segnes, a Fele perimus.
Nos catus, an catulus furiarum semine natus,
Vinculaque et tribuli, crepitansque ciconia rostro
Exspectant, digitoque Domus non altior uno.
Quanto Mausolus nostro felicior Orbe
Excessit. famae ipsius longissima cauda
Nunquam abscindetur ferro: non dentibus aevi
Rodetur, nullam mortis passura securim.
Suscitet accincto, animos Mavortius heros
Tyroglyphus: servata Ducis vexilla videte.
Suscitet Artophagus; quique inter stantia solum
Funera censendus, nec vespillone profundo
Artepibulus eget, laudanda vel hostibus umbra.
O pepones! si non istos imitamur, et enses
Inferimus tumulis, nullo terrore domandi.
An non sarcasmis alias vexamur amaris?
Speluncasque cavas latebrasque habitare silenteis
Dicimur, et solem nobis odisse propinquum?
Dedecus hoc abolere potest et vertere fundo
Ista dies. nondum toti, modo fortia agamus,
Excidimus; sequiturque cruor de vulnere nostro.
Egregius nobis etiamnum Cnissodioctes
Restat, et horrendi Meridarpax nominis ultor,
Trans mare, trans Gades Ranas versurus abactas,
Irruite, et nostris iam tandem credite Fatis.
Irruit atra cohors, quo saeva Artmisia ducit.
Et primo inventum (tanti stetit otia tuto
Degere) dilaniant ac spargunt Borborocoeton
Undique perfossum. vix ullus funera plura
Ediderat, Muresque illis agitarat in agris.
Mitior Hydrocharis, sed non et mitius hostem
Sensit. acus iugulum penetrat districta, brevique
Vicinum collo nimium caput. inscia caedis
In placidis errabat aquis. propterque salicta
Ludebat: cum Maurus adest, timidamque trucidare.
Tunc quoque parva licet subito de gramine tela
Carperet, obsessum corpus tuitura, tuendi
Natura dictante modum: tamen errat in ictu
Imbellis toties, et nunquam strenua; quamque
Vibratura fuit, succumbens porrigit herbam,
Os impressa solo, atque oculos traiecta trementeis.
Subsedit: velut irriguo quae regnat in horto,
Postquam messorum falces urtica recepit;
Secta ruit, nullis manibus puerisve timenda.
Centum alii obliquis, rectis, crudelibus, altis
Vulneribus laceri, sub portu gurgitis udo
Bellaces efflant animas. Pelusius unco,
Quo prius induerat Mures, raptatus eodem
(Ludibrium fortuna parat) de nominis usu
Iam vere mordebat humum. Calaminthius ense
Transfixus: qua parte micant vitalia colli,
Oppetiit, calamum iam iam sparsurus acutum.
Non inter cannas, sicut sperabat, et ulvam
Compostus: sed enim media tellure relictus,
Visceraque effusus. Super hunc Dominator aquai
Cum peteret iunco Reginam, in Amazone sistens,
Cnissodioctaea cecidit Physignathus hasta.
Terra dedit sonitum, motae tremuere paludes.
Audiit et si quis vicina Mergus in unda
Tunc forte hausit aquam concussus membra fragore.
Seminecem dictis agitant. saevissime iactas
Neptunum regnare tuum: nunc denique sentis
Nec nostrum dormire Iovem, qui crimina plectat.
Hoc te Psicharpax cum vulnere mittit ad Orcum.
I nunc, et tumidas infla Physignathe buccas.
Tundit humum pedibus moriens, atque ore receptum
Versat acumen acus. nihil hi iuvere labores.
Ipsa etiam ferro cedens lorica fefellit:
Quam tamen ex betis flexam maioribus olli
Seutlaeus gestare dedit: qui laevibus hamis
Conseruit scissa densa internodia crena.
Quae rabies! credas rapuisse sororibus atris
Stamina Ranarum, et pedibus calcare nefandis.
Crescit in immensum furor, atque inventa sub Hebro
Tristia molitur, totamque exscindere gentem.
Hostem unum in cumulum densato milite cogunt,
Inque globum iuncti socio conamine Mures
Tormentum murale rotant: quo bellica motu
Urgeri catapulta solet. detorta resultant
Allia, ceparumque pilae. lita sulphure tela,
Excussa ancillae manibus, dum cuderet ignem
E silice. hic demum excidium fatale tulisset
Caerulaeo Populo telorum ferreus imber:
Ni Superis aliter visum. congesta videbat
Funeta (monstrat enim Pietas) camposque refertos
Stragibus innumeris, sub Olympi valle propinqua
Communis Natura parens: quae pectore magno
Omnis, quos genuit, Natorum inclusit amores,
Et dulceis animarum ortus, concessa Deorum
Munera, complexu fovet et servare laborat.
Ergo furens luctu, lachrimis praegrandibus ora
Scissa rigat, rapidisque Iovem pulsare querelis
Instituit, stabat canos laniata severos,
Nudatos exserta sinus, inarataque vultum
Planctibus et pugnis, sacroque horrore verenda.
Invalidae summo nutant in vertice turres.
Vocem ubi singultus concisaque verba resolvit:
Taliter atrata cum maiestate profatur.
Magne Pater: quae signa noto praesaga malorum?
Quas clades? iterumne paras viventia terrae
Saecula, subtili compacta Prometheos igne,
Ad deforme chaos primamque reducere massam?
Sed non haec olim nobis promissa dedisti
Imberbis, nondumque pater dignare per aevum
Annalesque tuos, et priscae tempora Falcis
(Quamquam non opus est memori) transacta redire.
Inspice, quas Lachesis tabulas, te Fata movente,
Scripsit: Amaltheae pellis quid Diphtera Caprae
Contineat. sacris olim mea iura sub Aris
Inconcussa Themis semper statura canebat.
Et steterant aliquot lustris. quum crimina totum
Polluerent Mundum; nec iam tibi fulmina lasso
Sufficeret iaculanda Cyclops, lassatus et ipse:
Fratrem immisisti populis; qui pronus aperto
Aequore, et effusis super ostia fluctibus, altis
Montibus incubuit, scopulisque extantior ivit.
Quid non passa fui? gremio quot corpora nostro
Eripuit stygiae Sulcator pallidus undae?
Illa tamen largo pensasti foenore damna.
Paene fuit tanti, partem periisse meorum.
Nam sublime animans, quod tollit ad aethera vultus.
Deucalioneae repararunt semina dextrae.
Frigida fecundo tumuerunt saxa calore,
In formam mutata novam, non pronuba Iuno
Exsolvit partus: sed praegnans marmore funda
Evolvit pueros de costa rupis acutae
Decisos. simulatque silex proiectus in auras;
Mox verus recidebat homo, cavitque ruinam.
Surrexere viri, consurrexere puellae:
Et parvae Pyrrhae, nascendi sorte peracta,
Viderunt timide maioris brachia Pyrrhae.
Tunc etiam ventrem fecundum silva, marito
Flante Aquilone tulit: viridis cunabula fagus
Praebuit: e querno protrusi robore fetus
Aspexere diem. vidi, et spirantia vento
Membra tuli. rupto nemorosae cortice matris,
Grande puerperium testatus pusio fluxit.
Innumeras frondosa manus, distincta capillos,
Floruit in summis felix Infantia ramis.
Tunc ego gaudebam, et magnis cingebar alumnis.
Tunc mea divino turgebat rore papilla,
Luctanti distenta sinu. nam spes erat omneis
Sic reparare feras (ne dicam perdere) blandum
Velle Iovem. quid iam video? quibus Orbis in oris
Versor, ut aspiciam primis contraria fatis?
Tamne alte insedit cordi? cogarne tueri
Stirpe tenus caesas ipso cum nomine Ranas?
Quod scelus hanc poenam meruit? quae caussa benignum
Evertit genium? quo spes tam fida recessit?
Ne mihi, ne vilem iacturam durior ore
Spernendamve voces. hoc Mavors Sarmata dicat;
Et qui Naturae non experiuntur amores.
Tu, sate Saturno, calles, quo condita visco
Quaeque traham: qui me affectus rapiantque ferantque,
Nil equidem parvum reputo. stant omnia iusto
Pondere, et aequali complector singula cura.
Tam mihi Rana leo, quam musca elephantus. ab imo
Ordior, et nullo discrimine misceo summa.
Musicus est ordo Mundi; mutusque carebit
Concentu veteri, numerum si demseris unum.
Ut sileam concepta semel volventibus Austris
Per reliquas late silvas incendia ferri.
Prima Palus, non Oceanus, siccabitur aestu,
Indigenis viduata suis, sors altera Pontum
Hauriet, inque freto nantem Delphina necabit.
Inde boves grassata trahet, vastabit et ursos:
Et ruet in Libyca stabulantem valle leonem.
Quid statuisse rear tam saevo vindice dignum
Limnisios? misereor: iuncis squallentia regna,
Quasque alius Piscis fastu contemneret undas,
Hydrocharis contenta colit; librataque saltu
Te laudat sub aquis, sub aquas ubi forte residit.
Utile deinde genus pretioso funere pascit
Mortaleis, mensisque argento infertur et auro.
Et quia caelesti gaudet Genitore Planeta,
Praesentit sudum, et clari commercia solis.
Certius in Cyrrha nemo praesagia novit.
Audio. vindictam mersi Psicharpagos Umbra
Exposcit. satis exstincti commissa luerunt.
Strage lacus calidi fumant. cumulatur acervo
Batrachus et campos operit. iam corpora desunt,
Quae gladii caedant hebetes: et lividus aer
Inficitur tabo. Nemesin mirare pudendam.
Si deliravit vitio Physignathus unus,
Cur non et poenam subiit Physignathus unus?
Hic damnandus erat. merito sua fata querantur
Pendere supplicium populi pro rege coacti.
Scilicet expulso violarunt Pallada somno!
O durum facinus septena Cyclade dignum,
Fortasse et picea taeda, totoque Perillo.
Si qua tamen mansit, Latonae deprecor iram,
Et fateor patrasse nefas, quo viva negarunt
Pocula. tolle omnem veniam: quae bellua tandem
A poenis immunis erit. numquamne caballus
Principis Othrysii, fessusve laboribus Aethon
Cespitat? idcirco flaventi bile refusi
Caelicolae insistant confringere crura reorum?
Quam lente indignans urget sarraca Bootes;
Sed salvis bubus. quoties Berecyntia mater
Ferrea conqueritur frena excussisse iugales?
Nec tamen exarmat. tuus, o iustissime rerum
Arbiter, haud raro quaedam commiserit Ales
Flammiger, evulsis alis plectenda, vel igni,
Quem gerit. officio nam cum poscente ministrat
Spicula, te rostro nonnunquam corripit unco.
Non ideo genibus detractum in Tartara mittis:
Sed placet, et superis excusas nobile vulnus,
Vel leviter parcente manu contingis ovantem.
Quid, precor, armavit solas paene improba totum
In Ranas Astraea Iovem? nativa rogamus
Quae nituit quondam, rigidum clementia vultum
Explicet. immeritae si non stat parcere Genti;
Saltem parce tibi. crescit successibus audax
Ambitio, scelerumque parit portenta novorum.
Finge (quod horresco referens) prostrata iacere
Agmina Glaucorum, et nullum superare nocentem;
Se Mausolani credent stravisse, suisque
Viribus asscribent. tumidi praecordia bello,
Terribiles animos cristasque et cornua sument:
Iactabuntque decus, coniuratasque movebunt
In Superos acies, peioraque signa Ephialte.
Ecquid ages? strictum temnunt Orionis ensem.
Anguiferos clypeos glaciantemque Aegida rident.
Caelum Fele caret. timeo ludibria Divum.
Quid non audebunt vobis praesentibus ausi
Talia? nonne vides, ut me vix ista gemente
Tristibus alloquiis, Meridarpax ventilet hastam?
Insurgit: neque desistet, dum fortior omneis
Expulerit vita Ranas. Succurre peccanti,
En manibus lachrimisque precor: succurre ruenti
Naturae, qui cuncta regis. Sic questa sub ipso
Conticuit luctu. Matrem solantur anhelam
Alma Ceres atque alma Venus, laudantque dolorem.
Instabat ludi finis. Saturnius alto
Corde graves simulans curas, immotaque primo
Fata loco; duros vultus nec amabile numen
Fingebat. cum nube cava se desuper alta
Demisit Iuno, pendensque ingressa theatrum
Affudit Fratri genua, et sic orsa marito est.
Non nos, quod superis Munus spectantibus edis,
Respuimus tibi nupta Soror. (neque enim ista potestas)
Quamque vicem misi, Dominam Thaumantias Iris
Excusare suam potuit. nam nos quoque Mures
Odimus. haec caussa est tardae Iunonis. ab ira
Nulla venit tum deinde timor (nam femina Coniux,
Et quamvis tua sim, tamen huic obnoxia curae
Femina sum, facilisque aliquos admitto pavores)
Invasit me deinde timor: ne forsan et ipsa
In ludo fierem ludus Regina Dearum
Non semel incurri probrum, te Fata citante
Semper, et Uxorem salibus placante facetis.
Absentis ridetur avis, (quo rettulit Hebe)
Laudanturque pedes: contra splendere negantur
Sidera pennarum. collum non esse decorum;
Quo tamen ingenuum nullique imitabile cygno
Fundatur carmen, toto mirante Caystro:
Quando nec ipsa gemat Philomela suavius, alas
Uberibus crevisse videns. num flebile Pomum
Excidit, et Phrygius, qui me contemsit, adulter
Posthabitam Veneri? sic et Lavinia virgo
Aeneae servata fuit, quae debita Turno;
Turno nempe meo. nunquam non regia Iuno,
Pro dolor, in scenam sub tali Coniuge venit.
Hanc quoque nunc poterat toties experta vereri;
Quippe memor: quod cum tuus ille puer Ganymedes
Immortale merum nuper tibi porgere iustus,
Tantum infudisset, quantum non ante bibebas,
Dixeris ad mensam; lepidum te cogere bellum:
Quo nihil audierit, nec viderit improbius Sol.
Scilicet in Mures et Ranas armiger ibas
Quid si me, ut patrio proiectam vertice Natam,
His praefecisses! quo, dic, Cytherea meusque
Alcides, (meus ille meus) quo Bacchus, et alta
Sprevisset fastu nostrum Tritonia numen!
Vidimus ista tamen de fulva praelia nube,
Vidimus, et si vera fides datur integra nobis,
Prona Naturae questus audivimus aure.
Iusta gemens poscit. flecti patiare rogamus.
Dixit, et amovit nimbos a fronte serena.
Continuo risere faces lucentis ab ore,
Vernavitque rubor roseus. quantumque Diana
Pulcra Deas vincit; vincit tantum ipsa Dianam.
Surge Soror, laterique meo coniungere, Frater
Incipit. ah non es nobis dubitanda, nec unquam
Displicuisse potes. Charites sunt iurgia nostra,
Sunt et amor. quid vota facis? desiste precari,
Velle tuum, si vel solis in nutibus offers,
Iam sperata tenes. cupimus te vincere nostris
O! Iuno, obsequiis. vinci patiare rogamus.
Quae pia Naturae pro libertate rogasti,
Pondus habent. equidem fusas iam sisto querelas.
Et Ranae vivent, et Musulmannicus hostis
Cedet agro. Sic effatus circumspicit Orbem,
Et torvo vultu dudum sua nubila cogit.
Dein Marti; rapidis immisse iugalibus, inquit,
Quantis ad Rhodopen te fers, I, comprime Mures.
Thrax sacer: insanam men' hanc compescere turbam
Sperasti Genitor? non si comitetur euntem
Caucasus, et vallis Nemees, succinctaque monstris
Africa; et inferni Patrui sub missa quadriga;
Componam: tua sola potest, tua dextera tantum
Sola potest frenare nefas. molire tumultus
AEtherios, tostasque hyemes includitur Aetnae
Proiice per nubes: et adhuc pendebimus omnes,
Ne cadat in vanum teli iactura trisulci.
Quod mirere; doli gnarus ludique Gradivus
Talia cum dixit, potuit compescere risum.
Tu quoque si scisses Alcmenae credite Fili
Arcanos, haec bella, iocos: non tanta pudoris,
A patre delusus, cum damno probra tulisses.
Coeperat accitum frigusque calorque coire,
Et circum mugire lacus, tellusque movere.
Nil trepidant Mures, et fausta tonitrua credunt.
Apparent summis ardentes montibus hastae,
Fasciaque atra polo mortes suspensa minatur.
Maurus, ut ante, salit. cum tempestate sonora
Excidit incensum fulmen, stringensque sinistrum
Tempus, in ambustam cecidit Meridarpagos aurem.
Discutit ille nigrum caput experrectus, et aethram
Subsiliens spectat, libatque impune favillas.
Augentur flammarum undae, lateque coruscum
Sanguine pingit iter barbati sideris horror.
Visae etiam fatuae per tetrica nubila Feles,
Ut dedit e terra tracti vertigo vaporis,
Ecce repens telum rutilantibus evolat alis,
Disiecitque nucem galeae, cristasque comanteis.
Musculus alta tuens se tantum accusat inertem,
Excusatque Iovem. quoties vaga fulgura lucent:
His, ait, in Ranas, his, quis quis es, utere flammis;
His meruere peti. Nimbo iam tertia cuspis
Torta, per abruptas lustrato calle procellas,
Involvit calido totum Meridarpaga fumo.
Exsultat nebulo varia caligine septus,
Iratoque Deo fruitur, barbamque remulcet
Omnia missurus famosum in secula nomen.
Obstupuere omnes: fremuitque animosus Apollo.
Ipse autem Alcides Patris miseratus honorem,
Quod genus hoc, qui talis, ait, contemtor et hostis
Musculus? an nostros iterum Regina labores
Provocat, et geminis peioreis obiicit angues?
Aspicite, ut venas furiis agitatus et oestro
Saeviat: excedit vires, quibus improbus ornos
Arcadias evertit aper, lugente colono:
Et quas Creta Bovis flammas exusta cruenti
Sensit: hic, hic, video, sudor manet ultimus Oetae
Impositum, et primos vincet maiore triumpho.
Eurystheus sileat: quid enim mandata capessam?
Me natura monet fesso succurrere Patri.
Sic fatus clavam ingentem, cui dextera lassa
Incubuit, toto libratam sanguine nixus
Sustulit in Mures, et tela immania ferro
Direxit; ceu terribileis Stymphalidas arcu
Fixurus. Cessa, mea magna potentia, cessa
Nate. quid in votitum ruis hostem: Iuppiter infit.
Mene ipsum non posse feras has perdere? possem,
Si mens certa foret, trifido, nihil ambige, telo
Concutere obstanteis, penitusque affligere fundo.
Sed mihi, quid deceat, non quod licet, arma tenenti
Occurrit. Laudine foret tam abiecta ferire?
Dignior iste calor, natum ad sublimia fulmen
Praeterit ignavos hostes. scopulosa zacynthus,
Quas habeat vires, quercusque annosa loquatur.
Et tu (sed praestat modo dissimulare) loqueris.
At ne contemtum ferat impunitus et astris
Exprobret iste niger, scrobibusque lavernio natus:
Atlantis generose Nepos, succingere pallam.
Ventorum transcende domum, convexque supra
Sistere, qua nitidus stellarum exercitus ardet.
Detrahe caelestem Cancrum, metuendus in arma
Proruat, et plectat sonteis, dirimatque rebelles,
Vadit Atlantiades, et qui videt omnia Phoebus,
It comes accinctus radios, et vertice lucem
Diffusus. Quacunque meant, dignantia cedunt
Sidera; laxantur florentes ignibus orbes.
Adventum testata Deum Lyra turgida nullis
Flatibus insonuit: subsultavere Triones,
Phryxeusque Aries. illos veneratus Orion
Submisitque caput, strictumque recondidit ensem.
Tum prior Arcadiae pulcer frondentis alumnus:
Felices, qui semper, ait, lucetis in auro
Signiferi Solis; magnosque evolvitis annos,
Hoc Domino carpente viam. nunc visere terram
De vestra statione iubet Saturnius unum.
Cancer ades? linque has, quas reptans incolis undas
Tantisper. dabitur retro post bella redire.
Ille altis egressus aquis et lacte profundo
Fluminis aetherii, sequitur per inane volantem
Mercurium lapsus; circumque et pone refusa
Mobilis ac titubans in gyrum fluctuat aura.
Ut cum suspensis pedibus demissa cadit nix,
Mollis in omne latus tacite subsidere nutat.
Haud aliter terrae appulsus. tunc tosta Syene
Mitius a flammis habuit, blandoque tepore
Usa, dari longas mirata est turribus umbras.
Carcinus a noto monstratas Sole paludes
Intrat, et adiunctis agmen grave fratribus armat.
Qui postquam in siccum latera exposuere, trucesque
Musulmannigenae chelas sensere bisulcas:
Fit late fuga, cum gemitu fremituque ruentum.
Ipsa citis agitur pedibus Regina, rotasque
Aurigamque et equum (sese omnia) fortius urget:
Et quia desperat metuitque evadere, et instat
Umbra maritalis. pariter cupit ire sub Orcum.
Dum dubitat, lapsantem absorbet caeca vorago,
AEternumque viro decus annumeranda meretur.
At non aequali cum Coniuge condita tumba,
Infelix, neque sub saxis tangentibus astra.
Diffugiunt alii partes Regionis in omneis
Contusi, referuntque oculos ad pristina pacis
Munera, consuetis exercenturque rapinis.
Interea quid quid Mures scrutatur in antris,
Illorum reditu exsultat; positoque pavore
(Quippe Cati stupuere malum, quod turpis egestas
Visa diu fuerat dirum ac lugubre minari,
Irrita cum nullas traherent venabula praedas)
Spes hilares acuit, desolatasque cavernas
Observat, profugasque feras, solatia ventris.
Atque adeo iam nunc revocant, quem nomine Gentis
Pellitae misere queri, tristemque novercae
Fraudanti genios Naturae intendere litem.
Indicunt iterum choreas, atque orgia noctis;
Suetisque invigilant spoliis. gannitus et ingens
In Maumillonum plausus ditione resultat.
Ut si forsan equos, taurumque armenta secuta
Abstulerit praedo; neque spes super ulla peculi;
Illa inopina tamen stabulum commune revisant:
Ergo iterum felix toto Pastore Menalcas
Subsilit, et dulci confundit gaudia fletu.
Aut Pelusiaci quantus per rura Canopi
Laetitiae tremor exoritur: quum Nilus in urna
Se cohibens ripasque intra, dubitare colonos
Cogit, et optatae tumidos nil fidere messi.
Mox ubi restagnat praesens, tumidusque per arva
Volvitur, et late campos fecundus inundat:
Laudavere Deum, nec iam fugisse queruntur.
A cantu resonant agri, modulataque ducit
Tibia linigeros. Nilus clamatur et Isis.
O! nunquam stimuli mites, ubi prima cupido
Invasitque animos, et non satiabilis ardet.
Nulla mora est. unum pedibus distringere Murem
Aeluri instituunt, suadetque in sana voluptas
Libari; si forte sapor mutatus in armis.
Oceano nondum croceam Tithonia bigam
Extulerat quater, auricomis ducentibus horis:
Et iam funus erat Meridarpax flebile. Felis,
Iuppiter illius fuit, intonuitque labanti.
Itur ab Harpyis in circum. murmura funus
Nescio quae, supra Catus horrida Thessalus efflat;
In parteis que secat, stanteisque aspergit, et illo
Princeps Maumyadum nova sanguine foedera sancit.
Heu, quid ages? bellone putas evadere Fata
Pternoglyphe, et mortis telum vitare sequentis:
Dum fugis, et Cancros felicibus effugis alis:
Te miserum! in Scyllam iuratosque incidit hosteis.
Hoc tibi grande malum si praecinuisset Apollo,
Stragibus optasses potius sub Borborocoete,
Cui elapsus eras, animamque impendere Marti.
Non ita Threicium Vatem, sectumque cruentae
Patris Echionii lacerarunt Penthea Bacchae.
Iuppiter his visis vultum demittere coepit,
Ut solet abductus curis secretaque versans:
Tum taciti primum Divi cognoscere caussas,
Et quod Caelicolis poscentibus ante negasset
Agmina sulphureo Maurusia perdere nimbo,
Consilium laudare sacrum, maiusque vereri.
Est aliquod fulmen, quod nec fabricare Pyracmon,
Nec Steropes conflare potest. nec Lemnius ipse
Attrectare audet, si non Stygis amne lavetur.
Ventorum deformis hyems, et Colchica pestis,
Aura nocens et dira lues, viridisque veneni
Suecus, et Aemoniis exstillans frondibus humor,
Materies minima est, et adhuc tolerabile telum:
Quod tantum in nanos colles incumbat, et almos
Plebeias sternat, platanique enode cacumen.
Accedunt ructus morientum, stridor Hyaenae,
Ira tremens, raptique incensis urbibus ignes;
Et vanescentis sanies exusta Cometae.
His quoque miscetur rabies, ac spuma canina
Uranies collecta manu: cum Sirius oestro
Percitus, allatrat flammato sidera rictu.
Adduntur colubri de Gorgone: bis tria Solis
Spicula lugentis, medio fulgore reciso.
Scobs ferri, quae de pedibus perhibetur equorum,
Cum Pluto Siculas ad Sponsam frangeret arceis,
Succussis cecidisse trium; (nam quartus Alastor
Difficilis minui, totus riget aere maligno)
Nec tamen usque adeo foret in superabile, si non
Iuppiter ipse suo iactum de vertice crinem
Tonderi patiens (et crinis sufficit unus)
Inderet. hinc rapidas vires, animosaque flabra
Sumit, et egesto quatit alta ceraunia saxo.
Non ignis vulgare rubens hoc nobile Fulmen
Excoquit: eiectis opus est carbonibus antro
Taenario, taxoque informi, et si qua supersunt
Naufragii veteris fragmenta infamia Cauro.
Taliter excussum quoniam cum turbine sensit
Pallenaea cohors, uno damnata sepulcro:
Effossasque manu Capaneus flagrantia Thebas
Moenia. concutiens. totus lucebat anhelo
Pectore combustus, cineremque efflabat ab ore.
Tantum summa manus divum Patris, et neque semper
Hoc torquet, valida nisi cum succensus ab ira est.
Tunc quoque stringebat quasi vibraturus, et alta
Voce tonans: meruisse putas Meridarpaga, Nate,
Missile, quod volvo? tracta: crispare licebit.
Dum parcas homini, quidvis potes igne ferire.
Alcides animi largus, tunc largior ibat
Fulmen adorandum potius timideque colendum
Impare sumturus dextra: iamque illud agebat
Chaoniam impacto rapturus verbere quercum.
Prodigium! negat emitti. ceu viveret ignis,
Sentiretque Deum consueta mole minorem.
Increpat Armipotens: quaenam has ignavia vires
Enervat, cohibetque Alecto invisa lacertos?
Letifer anne iterum serpit per viscera Nessus?
Exprobrat et Iuno, laudans, fictumque renidens:
Noster amor! tene ergo rear stravisse leones?
Fregisse Antaeum? tu pensa columque tulisti
Femineas indute stolas, ac tempora myrto
Evincte. Alcmena satus et miratur, et ardet,
Et fremit, et rubet, atque iterum tentare laborat.
Sibilat implacidum sulphur, multoque cruentat
Sanguine mirantem (neque enim haec natura) Deumque
Respicit. it caelo murmur. Venus aurea risit.
Audiit, inque sinum risit Nova Luna bicornem.
At miserin rabiem versus Tirynthius altum
Uritur, et bustum flagrat immortale futurus,
Sinon excutiat, vires confessus iniquas
Ausa et inausa manu nequicquam ubi vertere coepit,
Excutit. haud ultra lapsum: sed in aere pendet.
Protinus Ales adest. ea corripit unguibus uncis
Restituitque Iovi. qui laetus, parcimus, inquit,
Nate tibi. Patri posthac illudere cessa:
Et cautus mea tela time, non sternere vileis
Docta feras humileisque rubos: sed robur adultae
AEtatis; sed enim Rhodopen Hebrumque nivalem,
Alcidesque meos: Hic non imitabile fulmen
Sentiet, hic demum: per quem resciverit Orbis
Ludicra nos Ranis super, et super arma protervis
Muribus auctores, dextra movisse iocosa.
Namque homines credent (ut gens est vana, malique
Heu, nimium nimiumque capax, atque omnia vexat
Censuris) Superos tantummodo ad otia natos,
Ceu Pueros nugis consumere vilibus aevum.
Imperio Mundi nullas impendere curas;
Cunctaque in incertum mortalia tendere casum.
Quisquis is est, seu sit cerebro, seu poplite natus;
Ille faces, totumque Iovem sua tela minantem
Attritus feret, et sitiet fugientibus undis
Mersus, et a plena torquebitur arbore pomis,
Iuro per arcanas, instar mihi numinis, undas;
(Concussitque comas) per fratris stagna profundi.
Si quando placitum nobis, haec funera Mundo
Pandere, et exactos belli proferre labores:
Tunc eto te Phoebum; Vatem tu, Phoebe, monebis.
Phoebus in haec: (numeros, citharamque adiunxit eburnam.)
Magne Sator rerum: tibi se Delosque, Clarosque,
Et Patara, et Tenedos, sertisque evincta Terapne,
Et Delphi et Phocis, et supplex a pede Montis
Parnassus noster, cum toto inclinat Olympo.
Iussa, in facta libens; mandata, in carmina vertam.
Omne nemus caussa Iovis, omnia marmora cogam
Admodulante Lyra choreas accedere nostras.
Unum istud vereor: (praesentio mente futura)
Ut ne inter paucos, aevo labente, Poetas
Vix unum inveniam promtum facilemque monenti,
Qui moveat super ista tubam, quae vidimus, arma.
Invitos nempe exstimulem, et cantare rogatos
Pegasea feriam penna, lauroque coronem!
Valle prius Thymbraea, et utroque abscessero colle,
Tempus erit, stolidae cum mentis inertia fastu
Reddita deterior, quaedam mortalia stringet
Pectora erunt, sua qui scite iactare parati
Somnia in arcano, ceu nostro immissa Cubili.
Me quasi iam pridem toto cum fonte bibissent;
A monte in valles unquam descendere nolint.
Detrectent tumidi gracilis leve carmen avenae,
Materiaeque exilis opus. Priameia Fata,
Iliacas acies, et in Hectora calcar Achillis
Defixum poscent, ac sola ad Pergama duci.
Vix dignabuntur metro cohibere leonem:
De vili Rana quid sperem ac Muribus? ignem
Offero cantandum, quo Phyllis saucia flagrat;
Cassandras laudare volent. placet una Pelasgum
Victima, non totam redimita Polyxena frontem,
Ut videat cultros, atque arae basia figat:
Aut Argiva viris Argia ferocior, omneis
Acceptura neces, clausuraque pectore casto:
Si modo dilecti reperiret Coniugis ossa.
Talibus exemplis cupient super ardua ferri
Culmina Pieridum, totoque Helicone recepto
Donari septem foliis, et imagine macra.
Non centum, non mille boves ad tenuia ducent.
Id queror: imbelles, segnes, sine numine nostro,
Non iussi, invito me luctabuntur in altum;
Repere quos inter dumos et fraga decebat:
Ad iuncum et corylos nulla virtute movendi,
Cum tamen a minimis surgant ad maxima Musae.
His adeo iam nunc infestum me minor ipsum.
Ite truces tumidique, et nostro absistite luco.
Invenient haec Plectra manus, et fistula labrum.
Ipse tamen meus ALTER EGO, quem Mantua felix
Efferet in lucem, Culici canet ante sepulto
Et decus et lessum; quam Turno in bella ruenti,
Nisoque Euryaloque, et Dardanio Anchisae,
Et pubi Troianae ab longo errore parentet.
Non igitur Tu, quis quis eris, qualem modo coram
Praecipio, oblatum verearis spargere bellum
Qualicunque tuba iuvat ire per omnia vatem.
Sub cedro iuvat et lentis cantare salictis.
Et pontum iuvat, et modicas innare paludes:
Quanquam qui modicas, si me suadente Poeta
Navigat. Hanc pugnam, Munus Iovis esse memento
Caelicolis sublime datum, caligine sacra
Plenum, ac mittendis in plurima secula fatis.
Nil mage secretum vel ab ima Phocide, Delphisque,
Ac Tripode, et mota stagni exardentis arena
Transfumat; nec dicit avis quocunque volatu;
Mystica nec Cereris Lampas, nec monstrat Eleusis.
Omnia portendunt. studeant evolvere verum,
Quorum ego compegi nitido praecordia sensu.
Sume animos facilemque Deum, GERMANE: canenti
Non abero Momos, quibus est inamabilis unguis,
Dens niger, invisos aliis frenabo lupatis,
Quam quibus aetheriam soleo frenare quadrigam.
Illorum ante oculos versetur Marsya victus,
Ora lacer, pellem exutus, totusque cicatrix.
Et mihi sunt Arcus, et nostra sagitta cruorem
Elicit, et nostro sternuntur robora disco.
Ista Intonsus; at haec intonso Iuppiter. aude
Aude aliquid Fili; patriumque merebere vultum.
Qui solum mea furta canunt, aut qui tua solum,
Nil aliud, nosque ad mensam ridenda propinant
Numina; quo polles iaculo, prosterne frementeis,
Et resupinatos in pulvere detege Fucos
Castalii mellis, sacratisque exue sertis,
Interea, ne feda lues et noxia serpat,
(Namque vides Populum exsanguem, Vulcane, nigrisque
Muribus admixtas tumulo putiscere Ranas)
Funeream convolve pyram, flammaeque rogali
Hos bellatores impone, cadavera, caesos.
Ligna ferant Satyri, advolvantque e montibus ornos.
Dixit, et ingenti concussit nubila motu;
Atlas quo tergum sentit super astra gravari.
Illum ascendentem retro sua turba secuta est.
Amphitryoniades torvum indignatus in Oetam
Concessit, quo prima ferox incendia monte
Pertulit: ambustum quippe et plenum ora fa villis,
Semper ab adversa puduit Iunone videri.