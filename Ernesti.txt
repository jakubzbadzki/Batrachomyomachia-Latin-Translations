Ordiens primum Musarum chorum ex Helicone
Venire in meum pectus exopto gratia carminis,
Quod nunc in tabellis super genua impositis instituo:
Pugnam immensam, bellistrepum opus Martis,
Cupiens homines omnes audire,
Quomodo mures ranas strenue aggressi sint,
Terrigenarum imitantes facinora Gigantum.
Vt sermo inter mortales erat. Tale autem habuit principium.
Mus olim sitibundus mustelae periculum cum evitasset,
Propinquae paludi molle immisit mentum,
Aqua se oblectans dulci. Hunc autem conspexit
Limnocharis garrulus, verbumque locutus est tale:
„Hospes, quis es? Unde uenisti ad littus, ecquis te procreavit?
Omnia autem vere dicito, ne mentiri te sentiam.
Si enim te cognovero amicum dignum, domum deducam,
Muneraque tibi dabo hospitalia multa et praeclara.
Sum autem ego rex Physignathus, qui per paludem
Color, ranis imperans diebus omnibus.
Et me pater Peleus olim genuit, Hydromedusae
Mixtus amore iuxta ripas Eridani.
Sed et te video praestantemque et robustum prae aliis,
Sceptrigerum regem et in bellis pugnatorem
Esse. Sed age, ocius tuum genus narra”.
Huic autem contra Psicharpax respondit dixitque:
„Quid genus meum quaeris, amice, notum universis
Hominibusque Diisque et coelestibus volucribus?
Psicharpax ego vocor. Sum autem filius
Troxartae patris magnanimi. Mater vero
Lichomyle, filia Pternotroctae regis,
Genuit autem in tugurio me et enutriit cibis
Ficubus et nucibus et eduliis variis.
Quomodo autem amicum facias me, natura neutiquam similem?
Tibi enim vita est in aquis, sed mihi,
Quaecunque suppetunt hominibus rodere consuetudo. Neque me latet
Panis bene coctus in rotundo canistro,
Neque placenta lata, habens multum sesamini casei,
Non particula resecta de perna, non iecora alba tunica inducta,
Non caseus recens pressus ex dulci lacte,
Non bona ex melle placenta, quam et beati appetunt:
Neque quaecunque ad epulas hominum parant coqui,
Instruentes ollas condimentis variis.
Nunquam ex bello malam fugi pugnam:
Sed recta praelium iniens primis pugnatoribus misceor.
Non metuo hominem, quamvis magnum corpus habentem,
Sed ad lectum iens, summum digitum admordeo
Et calcaneo prehendo. Nec dolor invadit virum.
Aut profundus fugit somnus mordente me.
Verum duo valde per omnino metuo omnem super terram:
Circum et mustelam, qui mihi magnum luctum ferunt
Et tendiculam lamentabilem, ubi dolosa est mors.
Plurimum sane mustelam extimesco, quae est praestantissima,
Quae etiam cavernam subeuntem in ipsa caverna quaeritat.
Non comedo raphanos, non brassicas, non cucurbitas,
Non betis viridibus pascor, neque apiis.
Haec enim vestra sunt edulia, qui paludem incolitis”.
Ad haec subridens Physignathus contra dixit:
„Hospes, nimis gloriaris ventre. Sunt et nobis
Multa valde in palude et super terra mirabilia visu.
Ancipitis enim vitae pastum dedit ranis Saturnius:
Saliare per terram et sub aquis corpus occulere,
(Elementis duobus distinctas domos habitare).
Quod si vis et haec nosse, facile est.
Conscende meum dorsum, prehendeque me, ne forte pereas,
Vtque laetus meam domum pervenias”.
Sic quidem dixit et dorsum praebuit, ille vero ascendebat celerrime,
Manus tenens tenerum collum, saltu levi.
Et primum gaudebat, cum videret vicinos portus
Natatione oblectans se Physignathi: sed cum iam
Fluctibus purpureis querebatur, multum lacrimans,
Inutili poenitentia querebatur; vellebatque pilos,
Et pedes stringebat sub ventrem; inque eo cor
Saliebat insolentia et in terram cupiebat redire.
Vehementer autem suspirabat metus frigidi vi.
Hydrus enim de improviso apparebat, horrendum spectaculum
Ambobus, erectumque super aquam habebat collum.
Hunc conspicatus aquam subiit Physignathus, nequaquam cogitans,
Quod sodalem esset pereuntem relicturus.
Subiit igitur profunditatem paludis, et vitavit mortem atram.
Ille autem postquam relictus est, cecidit supinus statim in aquam,
Manusque stringebat et periens stridebat.
Saepe quidem mergebatur sub aqua, saepe vero rursum
Calcitrans emergebat. Mortem autem non licebat subterfugere.
Caudam primum exporrexit super aquis tanquam remum
Trahens, oransque Deos in terram ut rediret.
Aquis purpureis alluebatur, multumque clamabat, 
Et talem dixit sermonem, expediteque locutus est:
„Non ita dorso portavit pondus amoris
Taurus, quando Europam per fluctum vexit in Cretam,
Vt me innatans super dorso duxit domum
Rana, cum expandisset pallidum corpus in aqua alba”.
Madentes autem maximum pondus attrahebant.
Postremo autem periens tales edidit sermones:
„Non latebis, dolose, Physignathe, his perpetratis,
Naufragum quod deiecisti de corpore tanquam de petra.
Haud me in terra praestantior eras, pessime,
Pancratioque luctaque et ad cursum. Sed cum seduxisses,
In aquam me deiecisti: habet Deus vindicem oculum,
Poenam statim et ultionem meritam qui retribuet
(Quibus sane ulciscetur te murium exercitus, neque subterfugies)”.
Haec locutus expiravit in aqua, illum autem conspexit
Lichopinax ripis insidens mollibus
(Et velocissimus mortis muribus nuntius venit).
Misereque eiulavit, currensque nunciavit muribus
Vt autem cognoverunt mortem, invasit ira gravis universos
Et tunc praecones suos iusserunt sub diluculum
Advocare concionem in aedes Troxartae,
Patris luctuosi Psicharpagis, qui in palude
Supinus porrigebatur, mortuo corpus, neque iuxta ripas
Erat iam miser; medio vero innatabat ponto.
Vt autem venerunt festinantes cum aurora, primus surrexit
Troxarta ob filium irascens, dixitque sermonem:
„O amici, etiamsi solus ego mala multa passus sum
A ranis, mors mala omnibus parata est.
Sum autem nunc miserabilis, siquidem tres filios perdidi.
Et primum quidem occidit arreptum
Odiosissima mustela foramen extra deprehensum.
Alium vero deinde viri crudeles ad mortem traxerunt
Novis artibus ligneum dolum cum excogitassent,
Quam tendiculam vocant, murium illam perditricem.
Tertius erat dilectus mihi et matri venerandae,
Hunc suffocavit Physignathus in profundum deiectum.
Sed agite, armemur et egrediamur contra illas,
Corporibus instructis armis pulcris”.
Haec locutus persuasit, ut armarentur, universis,
Qtque illos quidem incitavit Mars, cui bellum cordi.
Ocreas quidem primum cruribus circumdederunt,
Frangentes fabas virides, apteque elaborantes,
Quas ipsi per noctem assidue devorarant.
Thoraces autem habebant de coriis, culmeo vinculo munitis,
Quos de mustela excoriata scienter fecerant.
Scutum autem erat lychni medius umbo. Sed lancea
Bene longa acus, aereum opus Martis.
Galea vero cortex in temporibus nucis.
Ita quidem mures erant armati. Vt autem intellexerunt
Ranae, emerserunt ex aqua, inque unum locum
Profectae concilium inierunt de bello malo.
Cogitantibus autem illis unde seditio, aut quae turba,
Praeco accessit, gestans sceptrum in manibus
Tyroglyphi filius magnanimi Embasichytrus,
Nuncians belli malum nuntium, dixitque sermonem:
„O ranae, mures vobis minati miserunt,
Dicere, ut armemini ad bellumque pugnamque.
Viderunt enim in aqua Psicharpagem, quem occidit
Vester rex Physignathus. Sed pugnate,
Quaecunque inter ranas fortes natae estis”.
Sic locutus rem exposuit. Sermo autem in aures murium
Ingressus, perturbavit animos ranarum praestantium.
Conquerentibus autem ilis Physignathus dixit, cum surrexisset:
„O, amici, non occidi ego murem, neque conspexi
Pereuntem. Omnino autem suffocatus est ludens in palude,
Natationes ranarum imitando. Pessimi vero
Nunc me accusant, extra culpa qui sum. Sed age, consilium
Quaeramus, ut dolosos mures extirpemus.
Itaque ego dico, ut mihi videtur esse optimum,
Corpora postquam armaverimus, stemus universi,
Summas iuxta oras, ubi praeceps locus.
Quando autem impetu facto contra nos egressi fuerint,
Prehensos galeis, quicunque forte obviam venerit,
In paludem eos cum illis recta deiiciamus.
Ita enim si suffocaverimus in aquis natandi imperitos,
Statuemus laeto animo occisorum murium hic tropaeum”.
Sic ergo locutus, armis induit universas.
Foliis quidem malvarum crura sua contexerunt.
Thoraces autem habuerunt et viridibus et latis betis.
Folia autem brassicarum in scuta bene aptarunt.
Hasta autem, acutus iuncus unicuique longus,  aptata erat.
Et galeae cochlearum tenuium capita cooperiebant.
Munitae autem armis steterunt in ripis altis,
Vibrantes lanceas, iraque plena erat unaquaeque.
Iupiter autem Deos cum vocasset in coelum stellatum,
Et belli molem ostendisset, robustosque bellatores
Multos et magnos atque hastas longas ferentes,
Qualis Centaurorum exercitus incedit atque Gigantum,
Suaviter ridens interrogavit, quinam ranis auxiliarii erunt
Aut muribus immortalium? Et Minervam allocutus est:
„Mea filia, muribus anne opem latura vades?
Etenim tuum per templum semper saltant universi,
Nidore cum delectentur et eduliis ex sacrificiis”.
Sic quidem dixit Saturnides. Hunc vero allocuta est Minerva:
„Mi pater, nunquam ego muribus, si affligantur,
Venerim auxiliatrix; quia mala multa mihi intulerunt.
Coronas violantes et lychnos causa olei.	
Hoc autem meum valde momordit cor, quod fecerunt.
Peplum meum corroserunt, quod detexui labore multo
Ex subtemine molli, et stamen subtile nevi,
Foraminaque in eo fecerunt. Textor autem mihi instat,
Et exigit a me usuras. Huius causa irrritata sum.
Mutuata enim texui et non possum reddere.
Sed ne sic quidem ranis opem ferre velim.
Sunt enim neque ipsae animis graves: sed me nuper
Ex bello redeuntem, cum valde defatigata essem,
Somni indigentem non siverunt tumultuantes
Ne parum quidem oculos claudere. Ego vero insomnis decubui,
Caput dolens, donec cecinit gallus.
Sed age, mittamus Dii illis auxiliari,
Ne quis vestrum vulneretur telo acuto
(Et quis lancea percutiatur corpus aut gladio).
Eunt enim cominus pugnantes, quamvis Deus obviam veniret.
Omnes autem coelitus delectemur pugnam videntes”.
Sic quidem dixit. Huic autem tum paruerunt Dii alii
Omnes simulque frequentes venerunt in unum locum.
Descenderunt autem praecones duo, signum belli ferentes:
Et tum culices magnas buccinas habentes,
Horrendum buccinarunt belli strepitum. Caelitus autem
Iupiter Saturnides tonuit signum belli mali.
Primus igitur Hypsiboas Lichenorem pupugit hasta,
Stantem inter primarios tenerosque per ventrem in medium hepar,
Conciditque pronus tenerosque foedavit cicinnos
(Insonuitque lapsus, strepueruntque arma in ipso).
Troglodyta autem post eum iaculatus est Pelionem,
Impegitque pectori firmam hastam. Illum vero lapsum
Cepit nigra mors, animaque ex corpore volavit.
Seutlaeus autem occidit icto corde Embasichytrum.
Artophagus autem Polyphonum ventrem percussit,
Ceciditque pronus, animaque ex membris evolavit.
Limnocharis autem ut vidit pereuntem Polyphonum,
Troglodytam saxo molari vulneravit occupans,
Cervicem circa mediam: ipsum vero caligo oculos rexit
(Ocimiden autem dolor cepit et sauciavit acuto iunco).
Sed ille traxit hastam eius, qui impetum fecerat in se:
Non tamen extraxit hastam, coram sed cecidit statim).
Lichenor autem in illum collimabat hastam splendidam
Et vulneravit, nec aberravit, iuxta iecur. Vt autem intellexit
Crambophagus, ripis profundis insiliit fugiens.
Sed neque sic evasit in aquis. Percussit enim ipsum,
Conciditque, nec respiravit: tingebatur autem sanguine palus
Purpureo. Ipse vero iuxta littus porrectus iacuit,
Intestinis pinguibus intumescens circa ilia.
Tyroglyphum autem in ipsa ripa interfecit.
Pternoglyphum autem conspicatus Calaminthius in metum venit.
Saliitque in paludem fugiens, scuto proiecto.
Hydrocharis autem occidit Pternophagum regem,
Lapide cum percussisset in sinciput, cerebrum autem
Ex naribus stillabat; polluebaturque sanguine terram.
Listraeum autem occidit praeclarus Embasichytrus.
Lichopinax autem interfecit praeclarum Borborocaetam
Hasta adortus: ipsum vero caligo oculos texit.
Prassophagus autem conspicatus pede traxit Cnissodioctam,
In paludeque suffocavit, cum prehendisset manu cervicem.
Psicharpax autem ultus est socios mortuos.
Et iaculatus est Prassophagum per ventrem in medium iecur.
Cecidit autem ante illum animaque ad orcum descendit.
Pelobata autem conspicatus, luti pugillum iecit in illum.
Et frontem oblevit, et excaecevit propemodum:
Excanduit igitur ille, cumque arripuisset manu robusta
Iacentem in campo lapidem, praegrande pondus arvi,
Eo percussit Pelobatam sub genua: totumque fractum est.
Crus dextrum, ceciditque supinus pulveribus.
Craugasides autem ultum venit et contra aggressus illum,
Percussit medium illum secundum ventrem, totusque ei intro
Acutus iuncus subibat, humique effundebantur omnia
Intestina, cum extraheretur hasta manu robusta.
Sitophagus autem, ut vidit in ripis fluminis,
Claudicans ex bello recessit, cruciatu cum gravi:
Saliitque in fossam, ut fugeret magnam perniciem.
Troxarta autem iaculatus est Physignathum in pedem extremum,
Celeriterque dolens in paludem saliit fugiens.
Troxarta autem ut vidit adhuc semivivum prolapsum,
Statim accurrit illum interficere gestiens.
Prassaeus autem, ut vidit etiam dum semivivum prolapsum,
Venit per principes praelii et iaculatus est acuto iunco,
Neque perrupit scutum, tenebatur enim ipsius hastae acies
(Illius autem percussit galeam,
Dius Origanon, imitans ipsum Martem,
Qui solus inter ranas strenue se gerebat per turbam.
Irruerunt autem in illum. Qui ut vidit, non expectavit
Heroes fortes: sed subiit sub profunda paludis).
Erat autem quidam inter mures adolescens excellens alios
Cominus pugnans, dilectus filius inculpati Artepibuli,
Dux, ipsum Martem referens, fortis Meridarpax,
Qui solus inter mures strenuum se praebebat pugnando.
Stabat autem iuxta paludem superbiens, solus ab aliis;
Asseverabatque se perditurum ranarum genus bellatricum.
Et certe perfecisset, quoniam magnum ei robur erat:
Nisi celeriter sensisset pater hominumque Deorumque.
Et tunc perituras ranas miseratus esset Saturnius,
Moto autem capite, talem edidit vocem:
„Pro! Dii, certe magnam rem oculis intueor.
Non parum me movet Meridarpax iuxta paludem,
Trucidare ranas gestiens. Quin celerrime
Minervam mittamus bellistrepam atque etiam Martem,
Qui ipsum retrahant pugna, robustus quamvis sit”.
Sic quidem dixit Saturniudes. Mars autem respondit sermone:
„Neque sane Minervae, Saturnides, robur, neque Martis
Valebit ranis arcere gravem perniciem.
Quin age, omnes eamus auxiliarii: vel tua arma
Moveantur magna, Titanum victricia, magnifica,
Quibus Titanas occidisti praestantissimos longe omnium
(Sicut olim et Capaneum interfectisti fortem virum)
Enceladumque ligasti atque agrestia genera gigantum
(Moveatur. Ita enim distinebatur quisque praestantissimus)”.
Sic quidem dixit: Saturnides autem deiecit ardens fulmen.
Primum quidem tonuit, magnumque commovit Olympum.
Sed postea fulmen horrendum, Iovis arma,
Misit contorquens; hocque volavit e manu regis.
Omnes equidem terruit iaculatus, ranasque muresque,
At neque sic quiescebat murium exercitus, sed adhuc magis
Cupiebat extirpare ranarum genus bellatricum,
Nisi de Olympo ranarum misertus fuisset Saturnius,
Qui quidem tunc ranis auxiliarios statim misit.
Venerunt enim de improviso incudes in tergo habentes, incurvis brachiis,
Oblique incedentes, oculis distortis, forficulos in ore gerentes, cutem testaceam habentes,
Natura ossei, latis dorsis, renidentes in humeris,
Distortis cruribus, manibus extensis, ex pectoribus aspicientes,
Octipedes, bicipites, intractabiles. Hi vero vocantur
Cancri: qui utique murium caudas ore abscindebant
Atque pedes et manus: flectebantur autem lancae.
Quos et subveriti sunt miseri mures, neque substiterunt,
Sed in fugam versi sunt. Occidebat autem sol jam
Et belli expeditio uno die perfecta est.


