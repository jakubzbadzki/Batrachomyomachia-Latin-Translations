Gestio ranarum, murum quoque dicere pugnas
Carmine, quod posita genibus describo tabella,
Sic mihi nunc sacros Helicon indulgeat amnes
Pieridumque chori properent immittere cantum
Pectus in optantis populi uulgare per aures:
Bello ut terrigenas quondam est imitata Gigantes
Multa cohors murum, ranis ubi praelia ciuit.
Nempe haec mortales perhibent exordia litis.
Horrida deuitans felis discrimina Sorex,
Ardentem dum forte sitim propellere tentat,
Cautior aggressus uicinae flumina ripae,
Caeruleo teneram dimersit gurgite barbam,
Delicias sibi stagna putans, tunc protinus illum
Limnocharis liquida faturum ut prospexit ab unda,
„Hospes”, ait, „nostras cupiens ambire paludes,
Qui sis scire licet, uel qui genuere parentes,
Quisue ad aquas monstrauit iter, dic omnia uere,
Sed uerum, caue resciscam, mendacia fucent,
Quod si te nostro dignum cognouero amore,
Hospitio accipiam xeniorum munere multo.
Ipse ego nam rex sum Physignathus inque palude
Rite color. Nostra est reuerenda potentia stagno.
Peruulgata quidem, quaque est circumfluus amnis,
Quo duce perpetuo gaudebunt tempore ranae:
Estque pater Peleus, is me quondam Hydromedusae
Littus ad Eridani genuit commistus amore.
At quia robustum te, regia sceptra tenentem
Conspicio et praestare aliis pugnacibus armis,
Aede genus stirpemque tuam: dehinc nomina fare”.
Dixit et extemplo resonans mus talia reddit:
„Chare, quid exquiris? Notissima nostra propago 
Est homini et caelo, nulli dubitata deorum.
Aethereis minus alitibus non clara uidetur.
Psicharpax ego quippe uocor, me nobilis ortu
Magnanimus genuit Troxartes, regia mater
Leichomyle peperit de Pternotrocte creata.
Sub tectis habitans, uictus ubi semper edulis,
Siue nucis fractae, uiridis uel copia fici.
At tu mersus aquis, non auersata subire
Stagna mones: hoc hospitio coniungere amicum.
Diuersa est natura quidem. Tu uiuere in undis
Suetus, sed mihi mos tereti lacerare canistro
Artocopum pinguem, uariasque uorare placentas.
Non farri didici uel odoro parcere libo,
Hepatis aut albae tunicae pernisue suillis.
Nec mihi caseoli dulcisque coagula lactis,
Siue recens mulctum mellitaue pabula desunt.
Tum quascunque uiris struxerunt Archimagiri,
Conuiuis et adornata posuere patella:
Has epulas soleo dentatis rodere malis.
Nunquam etiam fugio clamosi uerbera belli,
Sed ualidis mistus propugnatoribus armis
Incedo ac multis profligo stragibus agmen.
Nec formido hominem corpus modo grande ferentem,
Cuius strata iniens, facili constringere morsu
Saepe pedum coepi digitos. Tamen haud dolor ullus
Officit aut pullo cogit uigilare sopore.
Ac duo quae timeo sunt haec mala maxima, feles
Atque famens miluus, qui porrigit exta uolatu.
Muscipulae quoque laetales crudelia fata
Exitiumque parant, pauor est ante omnia felis. 
Peruigil ac nimium sollers intrare cauernas
Et rapere incautos funesto murmure mures.
Non rhaphani caules tumidoue cucurbita uentre
Aut apij solium nostros aut brassica pascit,
Nec betae uirides: haec tu per frigida lambis,
Stagna cibus ranis etenim solet esse lacustris”.
Olli subridens Physignathus atque supinam
Erexit inflatus limoso gurgite buccam:
„Hospes” ait, „nimium uentres et edulia laudas.
Quin nobis terra ac stagno maiora reliquit
Iuppiter, ambiguae dederat cum pascua uitae
Partitisque habitare locis et prata salire
Florida: siue lacus uirides stagnumque per altum
Corpora mergendo latebrosa cubilia inire
Nullis nota, quibus miracula rara uidentur.
Discere cuncta tibi facile est, si fortior audes
Credere corpus aquis humerisque insistere nostris”.
Dixerat et sicco posuit se margine ripae
Et terga insilienda dedit: cum protinus ille
Ascendens manibus ceruices implicat udas
Atque intrare lacum gaudet ferrique per undas
Insolitas et uicino discedere portu.
Ast ubi caeruleas nandi rudis amne procellas
Sensit, sub medijs lachrymatur pendulus undis
Et madido teneram uellens de pectore pubem,
Incusat serum sibi conciuisse dolores.
Iam trepidans hirtum pedibus constringere uentrem,
Pergit et arenti uellet consistere ripa.
Cor pauet et gemitu toties suspiria traxit,
Remigiumque parat resperso uerbere caudae,
Caeruleis iactatus aquis: iamque humida coelo
Lumina direxit superosque in uota uocauit,
Se tuta reducem faciant ut sistere terra,
Et clamore fremens, tale dedit ore loquelas:
„Non humeris ita taurus onus portauit amicum,
Europam uectans per pontum ad littora Creatae,
Vt scapulis ego deuectus per turbida stagna
Ranarum sub tecta trahor, quassatus in alto
Gurgite et infida plector ceruice repostus”.
Dixerat haec lachrymans, subito cum fluminis alueo
Vndigena erigitur serpens: tractuque soluto
Eleuat arrectum caput et liuentia torsit
Pectora spumantesque lacus post terga reuoluit
Turgidus. Horrebant anguis spectacula utrique
Extremaeque timent pauidi discrimina mortis.
Tum socii oblitus Physignathus, immemor alto,
Vt seruare lacu promiserat, inque paludem 
Dorsa trahens, imis saltu subsidit in undis.
Ast ubi se sorex sensit uectore relictum,
In medijs resupinus aquis alta aequora uerrit
Perditus atque manu rapidum superare profundi
Nititur et uellet praesens euadere fatum.
Iam lassus per stagna latet, modo rursus ad auras
Calcitrat, emergens nequicquam ad littoris oram.
Pube etenim hirsuta fluuij graue pondus inhaerens,
Membra lacu pressit languentia, cumque palude
Has dedit irriguo miserabilis ore loquelas:
„Non dolus iste deos, Physignathe, tuve latebis,
Corpore qui uectum ceu saxo sternis ab alto.
O, utinam terris possem contendere tecum.
Non athleta fores melior, non pancratiastes,
Non cursu superare potens agilive palaestra.
Ast ego deceptus, fluuij in discrimina mittor
Perfidia. Sic tu meritas dabis, improbe, poenas
Suppliciumque lues, deprensus in agmine Murum.
Irato quoniam uidet haec deus omnia uultu,
Ulturus nostram diro certamine mortem”.
Haec dicens, animam rapidis expirat undis. 
Leichopinax tum forte sedens in margine ripae
Aspicit haec. Socii interitu commotus amaro
Ingemuit tremulisque replens ululatibus auras
Pergit et extemplo quae uiderat omnia questus,
Muribus impatiens lamentaque cuncta doloris
Incitat et planctu dictisque exaggerat iram.
Haud mora praecones ad regia tecta uocatum
Mittuntur mures, primum ut caligine pulsa
Humentes noctis tenebras Aurora fugarit,
Troxartis ueniant ad moesta palatia regis.
Vt mandata ferunt, omnes mandata sequuntur,
Namque fuit pater is Psycharpagos, amne perempti,
Cuius adhuc corpus se nondum ad littoris oram
Applicuit, medio sed dat spectacula ponto.
Iam quoque noctiuagas Sol terris dispulit umbras
Atque cohors murum citius penetralia regis
Occupat. Has prompsit Troxartes pectore uoces:
„Solus ego infelix mala plurima passus, amici,
Quae mihi ranarum feritas tulit, omnia uellem
Dicere: multa dolor prohibet atque ira tacere
Cuncta uetat, sed enim mors structa est omnibus aequa.
Tres ego, quos genui, consumpsit funere natos
Sors inimica nimis, quorum (miserabile dictu)
Heu formidato primum catus obruit ictu,
Huncque recuruatis rapuit simul unguibus antro,
Correptum lanians funesto dente momordit.
Ast alium pressere uiri. Mors illa per artem
Muscipulae data, nanque uocant hoc nomine lignum,
Quod struxere dolis, ad dira pericula murum.
Tertius ille mihi fuerat charissima proles,
Quam prudens genitrix rapiendo aliena fouebat.
Is mihi caesorum poterit lenire dolorem,
Ni mersisset eum tumidis Physignathus undis.
Ergo age, iam uarijs properate ornare sub armis
Corpora et aduersos eadem uertamus in hostes”.
Dixerat et murum iratorum suscitat agmen
Et suadet capere arma. Simul tunc protinus illos
Mars auidus uario belli munimine cinxit.
In primis ocreas genibus posuere, fabarum
Tegmine consutas, infantes nanque per illam
Corrosere fabas noctem siliquasque uirenti
Pube retexentes. Simul omnes crura recingunt
Thoracesque dabant exutae tergora felis,
Cerdo uafer nota, quae concinnauerat arte.
Cornea laternae connexa est brachia circum
Lamina: sicque ferunt clypeos, statque omnibus hasta
Aenea acus, Martis ceu stragula, cuspide fulgens.
Dura nucis cortex pro casside tempora uelat.
Postquam tota phalanx armata est agmine denso,
Ilicet exiliunt Ranae pigrasque paludes
Linquunt et sicco properant se sistere campo.
Scrutantur, quid seditio murumque tumultus
Moliri pergat casusque expendere belli
Consilijs tendunt. Pariter cum sceptra ferentem
Conspexere manu praeconem, sanguine magni
Tyroglyphi genitum bellatorem Embasichytron
Nunciat is pugnae famam causasque pericli
Edocet et breuibus mox orsus talia uerbis:
„Omnibus irati mures indicere bellum
Nos mittunt ranis, citius capere arma iubentes.
Nam Psicharpaga rex rapidum deiecit in amnem
Deuectum ripis Physignathus atque peremit.
Sed procerum sortita cohors omnisque iuuentus
Ranarum properent in praelia surgere murum”.
Dixerat, ut tumidas uox nuncia perculit aures
Et pupugit penitus mentes. Stomachantur et una
Incusant ranae Physignathon. Ille refutans
Turgidus obiectum, tremula sic uoce coaxat:
„Non autor sceleris ego sum, nec conscius acti,
Nec molles uidi morientem nare per undas.
Hic sed forte rudis nandi, cum ludere saltu
Nititur et ranas imitarier aequoris alueo
Mergitur ac liquidis uitam restrinxit in undis.
Nunc mihi mendaces pergunt imponere crimen.
At quae fallaces stratagemata perdere mures
Iam poterint, meditor. Placet haec sententia nobis:
Vndique mox solidis sua corpora protegat armis
Quisquis et opposita properet se sistere ripa
Fluminis, abruptos ubi campus laxat hiatus.
Si quando armati ueniant ex agmine mures,
Obuius ecce aliquis celsa de rupe profundum
Aduersa raptus galea mergatur in amnem.
Ilicet ignaros nandi sinuosa uorago
Exanimes perdet tetro sub gurgite stagni.
Tunc clara hinc murum statuam de caede trophaea”.
Dixerat et uarijs omnes innexuit armis.
Principio foliis maluae simul ilia quisque
Implicat et genua inde tegit talosque reuincit.
At uiridi beta contextus pectora thorax
Occulit et crispum clypei tornatur in orbem
Brassica: tumque uibrant multo stridore cyperos.
Cuspide praefixas sibi tales elicit hastas
Quisque lacu: sed enim uelabat cochlea frontem
Ex testis galeam. Praestans deinde omnis ab imo,
Contorquens madidis hastas et tela lacertis
Turba lacu rursus stetit, alta littoris ora
Irarum quam plena fremens: tunc Iuppiter alto
Aethere subridens instructum uiderat agmen
Ostenditque deis, dextris ut longa gerebant
Spicula et ex humeris diri gestamina Martis
Atque ut scuta rotent, quae non horrore sine imo
Centauri uidisse queant magnique Gigantes.
Tunc quoque scitatur caelestes auxiliari
Muribus, an ranis malint et Pallada dictis
Talibus alloquitur: „Ne nunc in praelia pergis,
Protectura tuos mures? Qui tempore in omni
Templa colunt hilares saliuntque altaria circum
Nidoresque arae, quos non Vulcanius ignis
Combussit: teneris piget haud absumere linguis?”.
Sic ille, ac subito dedit haec responsa Minerua:
„O pater, auxilium sceleratae impendere turbae
Abdico: foret et si omnes procumbere certum,
Quorum est ausa fames nostras auferre coronas
Et sorbere oleum atque udos corrodere lychnos.
Pepla etiam tenui quaedam sub tegmine texta
Arte mea fuerint: nostri monumenta laboris
Non spernenda, forant rumpentes stamina telae,
Posteriora etenim cogor dare foenora: quando
Hoc mihi, quod neui ex alieno stamine filum
Indiga suscepi; usuris nec reddere possum.
Sic murum ualeant acies? Ast non ego ranis
Auxilijs adero: nanque has perijsse precabar,
Quando soporifero belli defessa labore
Casside laxata, residebam in gramine molli,
Respirans placida somni dulcedine capta.
Nulla mihi permissa quies. Sic murmure campum
Atque coaxatu implebant sonitusque tumultu.
Tum dolor astrinxit caput et uigilare coegit,
Dum cucurriuit mutili de culmine gallus.
At cessemus opem dare bello forte paratis
Vulnera, ne ex nostris obelis patiatur acutis,
Eminus hic quisque uel stricto cominus ense:
Sed tuti pugnam medio spectemus olympo”.
Dixerat, ut superis persuasit. Protinus ecce
Campum operit scutata phalanx bellique tulerunt
Praecones signum. Culices quoque rauca tubarum
Certatim horrisonis implebant cornua bombis,
Ipse etiam intonuit summo de uertice coeli
Iuppiter atque dedit cladis portenta futurae.
Principio Hypsiboas Leichenora perculit hasta
Ingentem atque iecur media dirupit in aluo.
Labitur et teneram uersat sub puluere pubem.
Post hunc Troglodytes telum graue Peleionis
Pectore transegit. Ruit ille simulque cadentem
Mors rapit et fragilis uiolauit corporis usu.
Cor quoque Seutlaei ferit arduus Embasichytros.
Artophagus uentrem Polyphoni uerberat ense.
Saucius ille cadens, animam expirauit in auras.
Trux hunc Limnocharis morientem ut uiderat ictu,
Troglodytis torsit sublatum in colla molarem.
Corruit atque oculos fracta ceruice tenebrae
Obtexunt, sed enim splendenti uiscera ferro
Parte alia authoris laxauit uulnere saeuus
Leichenor tremuloque hepar dissoluit hiatu.
Hunc ut Crambophagus conspexit, turbidus imum
Desilit in stagnum fugiens, sed cuspide longa
Inguina perfossus, multo stridore per amnem
Calcitrat exanimusque redit resupinus in altum,
Purpureo stagnum tingens tepidoque cruore.
Tyroglyphum ad ripas Limnesi lancea sternit,
Quom formidatum cernens Calaminthis euntem
Pternoglyphum fugit et reiecta in caerula parma
Stagna subit timidamque animam seruauit in undis.
Hinc atque hinc perijt sublato pondere saxi
Pternophagum Hydrocharis. Subito dein uerbere frontem
Diffidit et liquidi perfusum tabe cerebri
Sincipit, immixto foedauit sanguine terram.
Leichopinax perimit robustum Borborocoeten
Hastili tundens, donec uelauerat atra
Lumina mors illi, depulsa corpore uita.
Prassophagus spectans lassatum Cnissodiocten
Arripit hunc pedibus traxitque per ima paludis
Atque animam stagno immersa ceruice repressit.
Tu quoque, Psicharpax, socios non passus inultos,
Nam sceleras torto Pelusi uiscera telo.
Saucius ante oculos ruit ille animamque gementem
Caligo excipiens, tenebrosa in Tartara mittit.
Pelobates aderat, fluido cum stercore limum
Amne paludoso digitis globat atque cruentam
Impulit in frontem Psicharpagos, illius ora
Polluit et madidos pene excaecauit ocellos.
Turbidus ille rapit multo conamine saxum,
Quod secernit agros campi, graue pondus, at illud
Viribus intorsit uacuo stridore per auras
Pelobatisque genu infligit, cum poplite dextro
Concidit et fractis luxatur tibia furis.
Puluere in arenti mutilos ille irritat artus.
Craugasides sed et ultor adest et cuspide iuncum
Corripit affixa, medij penetralia uentris
Verberat et duro pungit Psicharpaga ferro.
Iamque retracturus resupino corpore telum,
Sanguine purpureo manantia disiicit exta.
Littore Sitophagus, quod pulsat uitreus amnis
Aggeribusque sedens, morientem ut uidit amicum,
Territus aufugit, sed tardus uulnere crebro
Claudicat et socii tentans euadere fatum,
Desilit in foueam, ne mors utrumque fatiget.
Prasseus tunc forte uidens in terga cadentem,
Turbidus aerato secernens agmina scirpo.
Ingerit huic iaculum, quod summo umbone repulsum
Pectora rupisset, sed scutum profuit illi.
Tum belli authorem Physignathon obruit ingens
Troxartes, ferit et longo calcanea telo.
Ille dolens subitoque fugit, deiectus in amnem
Turpe latet, sed enim Troxartes spicula torquens,
Iratus repetit pugnam, uada crassa lacessit,
Semianimumque premit magno stridore sub undis:
Nec prius absistit, quam traxerit hasta cruorem.
Laetior inde nouus iuuenis Mauortis amore
Eminet ante alios contendere cominus hasta
Doctior et ualido princeps ex agmine murum
Nomine notus erat, sed fama notior: omnes
Inuictum perhibent, Meridarpaga sanguine cretum
Quique aliis fuerat praestantior Artopibuli.
Macte animo puer: hei quantum diuersus ab illis,
Qui dudum pugnant, stetit altae ut margine ripae
Pone lacus. Sese populatim perdere ranas
Ipse minabatur: tanta est fiducia belli.
Fecissetque etiam, sic dextra armata superbit
Et tantae uires, nisi diuorum atque uirorum
Illum armis genitor, ranas miseratus anhelas,
Relliquias uiolare polo uetuisset ab alto,
Quando caput mouit: caelique iterabat ab axe:
„Dii, noua nunc oculis praebet spectacula nostris.
Fortior ex multis Meridarpax millibus. Isce
Pergit ab integro desectas perdere ranas.
Quare age, mittamus Martem: uel Pallada dextram
Restringant fortem et tantis conatibus obstent”.
Dixerat, at contra Gradiuus tale profatur:
„Non tuus hic Mauors, nec robur Pallados ingens
Componet bellum poteritue auertere Mures.
Quin omnes age, caelicolae, succurrere ranis
Accelerent, uel tu potius, pater optime, diuum
Fulmina deposcas combustae ultricia Phlegrae
Cum tonitru, quibus anguipedes feritate Gigantes
Vltus es: infandae quoniam telluris alumnos,
Aut quibus Enceladus fumantem sustinet Aetnam”.
Dixit, ut attritis subito micuere procellis
Fulgura: at astriferum tonitru tremefecit olympum
Iuppiter atque atras discussit fulmine nubes.
Mox acies cessere loco. Nam terror utrinque
Corripit iratos, at iam licet omnia lucrans,
Haud tamen absistit repedare in praelia Sorex.
Sed magis atque magis prostratas perdere ranas
Crudescit. Tum forte Iouem (miserabile dictu)
Monstra ferunt ranis misisse iuuamina. Nanque
Extemplo ueniunt, qui testea tergora gressu
Tardigrado librant et blesae cornua naris
Armati porgunt. Humeros cutis ossea uelat
Octipedes: oculi gemino de pectore nictant,
Forma biceps manibusque carens, rostrataque tendens
Brachia, denticulis et acuta forfice chelas,
Quosque uocant cancros. Properant hi scindere caudas
Et crura atque pedes confringere muribus ore
Vulnifico satagunt: tunc frustra hastilia Sorex
Iniecit, duro quod decutit omnia tergo.
Diffugiunt tandem pauidi, cum limite prono
Sol abit et nigra profugos nox occulit umbra.