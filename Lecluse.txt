Incipiens primum doctas Helicone sorores
Subvenisse precor, propter modulabile carmen
Poplite quod nixus chartis ego nuper aravi,
Ingentem rixam, dubii certamina Martis:
Versibus exoptans totum vulgare per orbem
Adversus Ranas ruerint quo pectore Mures,
Fortia terrigenum referentes facta Gigantum.
Fama antiqua viget; talis narratur origo.
Mus quondam sitiens, saevae discrimine felis
Elapsus, stagno mentum demersit, amoena
Invitatus aqua. Conspexit forte bibentem
Una e stagnicolis subitoque his vocibus insit:
„Tu, quis es? Unde venis, hospes? Quo sanguine cretus?
Nil simula, nec me quaerentem fallere tentes.
Nam dignum si te reputem, in splendentia ducam
Atria et insigni decorabo munere laetum.
Ast ego ranarum ductrix Physignata dicor,
Culta super totam per saecula cuncta paludem:
Illustri genuit me Peleus Hydromedusae
Eridani quondam foecundis junctus in oris.
Te vero eximium video fortemque bonumque,
Regem sceptriferum et clara virtute micantem.
Eia age, festines ortus narrare vicissim”.
Olli respondens Psicharpax talia fatur:
„Ecquid, amica, juvat nostram perquirere gentem?
Mortales cuncti, volucres et numina norunt.
Psicharpax dicor, curarum dulce levamen
Troxartae, patris egregii; me splendida mater
Lichomyle, Pternotroctae de sanguine regis,
In latebra genuit diversaque fercula, ficus
Atque nuces praebens, dapibus nutrivit opimis.
Quomodo dissimili natura fiat amicus
Psicharpax? Trepidans tu vitam degis in unda;
At quaecumque homines comedunt mihi mandere fas est:
Ter pistum soleo panem de corbe rotundo
Excipere aut mollem, cui sesama multa, placentam;
Nunc pernae frustum, nunc alba veste decora
Hepata, nunc pinguem, pressum de lacte recenti,
Caseolum aut mellita, Jovis dignissima mensa,
Et quaecumque hominum coquus ad convivia doctus
Apparat, omnigenis exornans artibus ollas.
Non mos est rhaphanis explere aut caulibus alvum,
Nec gravibus porris, apio neque vescor amaro;
Hae vobis epulae, media quae vivitis unda.
Horrisoni nunquam fugio discrimina Martis,
Sed ruo confertos primus bellator in hostes.
Non hominem timeo, licet ardua colla ferentem;
Sed lectum invadens, digitum submordeo summum
Calcemque arripio; nec me mordente dolorem
Perpetitur, dulcis nec linquit lumina somnus.
Sunt duo, quae totum valde formido per orbem,
Felis et accipiter, jugis quae causa malorum,
Decipulaeque graves, ubi mors latet usque dolosa.
Sed generi nostro pestis teterrima, felis,
Quae latebram subiens, latebra me exquirit in ipsa”.
Subridens, regina novas dedit ore loquelas:
„Alvus, amice, tibi nimis ambitiosa superbit.
Sunt quoque, sunt nobis, nostram ne despice gentem,
Multa lacu terraque simul miranda videri;
Nam dedit ambiguam ranis Saturnius usum,
Vel saltare solo, vel mergere corpus in undas.
Si cupis, haec facili poteris cognoscere cursu:
Ascende in dorsum, ducentem corripe prudens,
Ut nostros laetus possis intrare penates”.
Sic dixit tergumque dedit. Levis exilit ille
Molliaque insertis manibus cito colla prehendit.
Ac primum laetus donec vicina videret
Littora, gaudebat trepidante per aequora rana; 
Ast ubi roravit fluctus, tunc ore gementi
Vanos fundebat quaestus, sparsosque capillos
Vellebat strictosque pedes agitabat in alvum
Atque insuetus aquae terram exoptabat adire.
Tum gemitus dedit et gelida formidine mentem
Diriguit caudamque trahens remi instar in alto,
Orabat divos dilectam appellere terram.
Sed rursus madefactus aquis, ingentibus implet
Aethera lamentis, sicque ora trementia solvit:
„Non sic jucundum veheret cum pondus amoris
Europam taurus Creten super aequora duxit,
Infidas ut me deduxit rana per aedes,
Pallida caeruleo sustollens corpora ponto”.
Ecce autem, insurgens confestim apparuit hydra,
Ambobus visum horrendum, quae pectus in undas
Sustulit; hanc cernens, Physignata fugit in altum,
Ignorans, quantum foret immersura sodalem;
Vitavitque ima minitantia fata palude.
Ille ubi desertus resupino corpore praeceps
Decidit, ingenti palmas clamore premebat;
Saepe immersus aquis, surrexit saepe profundum
Calce terens, mortem sed non fugisse valebat,
Nam madidi crines onerabant pondere magno;
Exhalansque animam, stagno sic orsus ab alto:
„Immane ausa nefas! Quae me, Physignata, dorso,
Ut rupe, in tumidum mersisti perfida pontum.
Scilicet in terra non me praestantior esses,
Pancratio, lucta aut cursu, sed fraude scelesta
Decepisti – oculo Deus omnia vindice cernit;
Regem ulciscentur, fortissima pectora, mures”.
Sic fatus, mediis subito expiravit in undis.
Aspicit hunc, fluvii residens in mollibus oris,
Lichopinax: ululat, properansque haec nuncia defert
Muribus. Ut mortem discunt, mox concipit iras
Turba graves; orto praecones sole frequentem
Coetum accire jubent Troxartae in limina, patris
Defuncti herois, stagni qui turpe cadaver
Liquerat in ripis, nec jam fluitabat in ora.
Infelix, medio sed erat jactatus in alto.
Sole novo propere veniunt; tum pectore moesto
Troxartes surgens, ora indignantia solvit:
„O socii, quamvis una mihi funera ranae
Intulerint, omnes tamen haec injuria tangit.
Heu! Me infelicem! Fati inclementia patri
Tres natos rapuit. Primum saevissima felis
Occidit, trepidum crudeli dente prehendens.
Fraudibus insolitis alium insidiosa peremit
Gens hominum, inveniens e tristi retia ligno,
Muscipulam dicunt, mortem quae muribus affert.
Una superstes erat matrique patrique voluptas,
Tertius; hunc fallax inimica immersit in altum.
Verum agite, infidis properemus praelia ranis
Inferre et valido tueamur corpora ferro”.
His dictis, animos pugnae succendit amore;
Claraque bellipotens Mavors simul arma ministrat.
Tegminibus suras primum ornavere decoris,
Daedalea siliquas aptantes arte fabarum,
Agmie quas facto roserunt nocte priori.
Thoraces lento redimitos vimine pellis
Confecit, feli scite detracta jacenti.
Fulgentes clypeos medius dedit umbo lucernae
Hastasque ingentes acuum vis ferrea, totum
Martis opus galeasque nucum posuere putamen.
Sic rutili stabant mures praestantibus armis.
Haec ubi noverunt, subito super aequora ranae
Apparent, coeunt agitantque minantia bella.
Unde mali labes veniat spectantibus, ecce
Sceptra ferens manibus praeco fulgentia, prodit
Natus Tyroglyphi fortissimus Embasichytras,
Atque instans bellum firmo denunciat ore:
„O ranae, infensi mures misere jubentem
Ad validas pugnas et praelia dura parari.
Namque aspexerunt miserum Psicharpaga regem,
Perfida quem stagno mersit Physignata; verum
Exeat ante alias quaecumque audacior extat”.
His dictis abiit. Quae vox venit ad aures,
Martia 4anarum perturbat corda; dolosam
Culpant reginam, sedenim Physignata surgens:
„Non ego” ait „comites, occidi barbara murem,
Funera nec vidi; sed motus nempe jocosque
Ranarum tentans, fuerit demersus in undas.
Immeritamque audent imbelles carpere! Verum
Artem exquiramus, quae mures perdat iniquos.
Dicam equidem vobis mihi quae potiora videntur.
Corpora adornemus forti munimine et altam
Sede in praerupta stemus prope littoris oram.
Cum vero vanis conatibus insultabunt,
Correptum galea, quisquis temerarius ibit,
Armatum fluctus hunc praecipitemus in imos.
Scilicet insolito mergentes aequore, prompta
Muribus occisis statuemus mente tropaeum”.
Haec ubi dicta dedit, cunctas simul induit armis.
Malvarum foliis circumdant crura tegitque
E viridi thorax flaventia pectora beta.
Ingentes clypeos caulis folia ampla dedere;
Hastas terribiles juncus confecit acutus,
Tenuibus et cochleis galeas habuere micantes.
Excelso stabant cataphractae littore et hastas
Vibrantes, crebro mures clamore vocabant.
Coelicolas cogens celsi moderator Olympi,
Horrendam belli molem multosque trucesque
Indicat heroas, minitantia tela ferentes,
Centauri quales veniunt turmaeque Gigantum.
Tunc dulce arridens, quis praesto muribus adsit
Postulat, aut ranis; et sese ad Pallada vertens:
„Nonne pios Mures, o nata, benigna juvabis?
Namque solent sacram leviter saltare per aedem
Et dapibus gaudent tua, queis altaria fumant”.
Olli respondit timido Tritonia vultu:
„O genitor, nunquam vel victos ipsa juvabo
Auxilio mures, mihi qui mala multa tulere
Sertaque foedantes et lychnos propter olivum.
Ast audi factum, quod pectora laesa remordet:
Peplum arroserunt, cujus subtemina nevi,
Et tenuem arguto percurri pectine tramam.
Damnum restituit sartor, sed foenora poscit
Instans quaque die, superisque favere vel ipsis
Nescius: ardenti sic mens exaestuat ira;
Mutuo enim sumsi, neque nummos reddere possum.
Attamen haud ideo cupiam succurrere ranis.
Non illis mens sana magis; nam nuper acerba
E pugna rediens, multo defessa labore,
Somnum exoptabam; sed rauca voce gravatam
Turbantes, donec cecinit Phoebeius ales,
Usque coegerunt insomnem ducere noctem.
Verum agite et neutram, superi, defendere partem
Curemus, ne quis telo laedatur acuto
Eminus, aut stricto violetur cominus ense.
Nam divis etiam fortes obsistere possunt;
Praelia sed laeti tuto spectemus Olympo”.
Sic ait et cuncti sapientia dicta Minervae
Laudavere dei conveneruntque frequentes.
Tunc duo praecones iusti certaminis omen
Rite ferunt culicesque tubis ingentibus, acris
Terribilem pugnae sonitum increpuere, tonansque
Jupiter ex alto denunciat aethere bellum. 
Hypsiboas primum Lichenora vulnerat hasta,
Stantem in principibus totamque per ilia condit.
Ille cadit pronus tenerosque cruore capillos
Commaculat sonitumque gravem super arma dedere.
Troglodytes posthinc in Peliona superbus
Exilit et vibrat metuendum hastile: cadentem
Corripuit mors nigra animusque ex corpore fugit.
Tunc Seutlaea trucis ventrem ferit Embasichytrae;
Aestuat Ocimides et iunco insurgit acuto.
Artophagus ferrum Polyphonae in pectora torquet;
Prona cadit, vitamque gemens cum sanguine fundit.
Limnocharis dira Polyphonam morte peremptam
Aspiciens, saxi collum prior occupat ictu
Troglodytae: tristis compressit lumina somnus.
Dexenor, valido emittens hastile lacerto,
Per medias certus costas transfixit. Ut illum
Crambophage vidit, dejecta in littora praeceps
Exiliit, neque tuta magis; nam victor in undas
Persequitur; cadit exanimis stagnumque cruore
Purpureo tingit; jacet ingens aequora propter 
Corpus et abrupto de pectore porrigit exta.
Tyroglyphus moriens hac ipsa exspirat in ora.
Pternophagum cernens, Calaminthia fugit in undas
Acta timore gravi, parmamque ignava reliquit.
Borborocoeta truci Philtraeum morte peremit.
Hydrocharis saxi violento percutit ictu
Pternophagum regem, prope tempora: naribus olli
Diffluxit cerebrum tellusque cruore madescit.
Intrepidam rutila transfodit Borborocoetam
Hasta Lichopinax; oculos nox occupat atra;
Prona cadit sonitumque gravem super arma dedere.
Prassophaga incautum traxit pede Cnissodiocten
Atque reluctantem immitis demersit in altum.
Psicharpax comites indigna morte peremptos
Irruit ulturus, ripaeque in margine mactat
Prassophagam; cecidit praeceps fugitque sub umbras.
Pelobata aspiciens, immundo tempora luto
Conspergit, coecatque oculos; hic percitus ira,
Saxum ingens, vasto quo pondere terra gemebat
Pressa, manu magna prendens, novus injicit Ajax,
Genuaque Pelobatae percussit: tibia dextra
Perfracta est, jacuitque arvo resupina cruento.
Craugaside accurrens, totis mox viribus hostem
Impetit; in medium ventrem penetravit acuta
Lancea; dumque gravi retrahit molimine juncum,
Effundunt sese trepidantia viscera terra.
Sitophagus cernens excelso in littore, claudus
Marte recedebat, magnoque dolore gravatus
Insiliit fossam fugitque instantia fata.
Troxartes ima reginam in calce cecidit,
Saucia quae graviter stagni saltavit in undas.
Hanc simul ac vidit suspiria summa trahentem
Prassaea, in primo contorquens agmine telum,
Non fregit clypeum; sed hebescens cuspis adhaesit.
Quadrifidam regis galeam valido impetit ictu
Fortis Origanion, Bellonam imitata minacem,
Quae ranas inter princeps virtute micabat.
Insiliunt in eam mures, sed cauta superbos
Effugit heroas, subiitque illapsa paludem.
Unus erat longe ante alios praestantior omnes
Musculus, ingentis natus tener Artepibuli,
Intrepido Marti similis, vehemens Meridarpax,
Qui mures inter solus virtute micabat.
Ille nucis mediae disclusa putamina pugnis
Inserit et duro committit praelia cestu:
Hunc formidantes ranae subiere profundum.
Absque aliis procul in summo stans littore, totam
Funditus ardebat ranarum evertere gentem.
Coeptum effecisset, magno quia robore firmus;
At subito aspiciens hominum pater atque deorum,
Ranarum e coelo sortem miseratus iniquam,
Concutiensque caput, divino haec edidit ore:
„O superi! Video ante oculos mirabile monstrum;
Mentem percellit fortis Meridarpagos ira,
Funditus ardentis ranas evertere: verum
Pallada belligeram, Martem mittamus et ipsum,
Qui pugna amoveant, quamvis heroa ferocem”.
Olli respondit tali sermone Gradivus:
„Non poterit Pallas, nec Martis bellica virtus
Ranarum gentem fato eripuisse minanti.
Sed cuncti auxilio subeamus, vel tua vibres
Tela, quibus caecum potis es fraenare furorem,
Titanasque fera domuisti mole superbos;
Queis cecidit Capaneus subito temerarius ictu,
Vinctus et Enceladus debellatique Gigantes.
Vibranti cedant fortissima corda necesse est”.
Sic ait, omnipotens arrepto fulmine, primum
Intonuit vastumque simul tremefecit Olympum.
Deinde gravi saevum torquens conamine fulmen
Injicit: e dextra volitant Vulcania tela,
Percutiuntque truci ranas muresque fragore.
At non idcirco cedunt certamine mures,
Sed magis ardebant ranarum evertere gentem;
Has nisi de summa miseratus Jupiter arce,
Auxilio victas adjuverit – haud mora ranis
Subveniunt incudigeri, chelisque recurvis,
Obliquo gressu, valgi, quibus ostrea pellis,
Ossea vis, tergumque amplum, validique lacerti,
Os falce armatum, pectusque humerique micantes,
Octo pedes, duplexque caput, qui nomine vulgo
Dicuntur cancri. Caudasque pedesque manusque 
Muribus ore secant; fractae flectuntur et hastae.
Insolita trepidant victi formidine mures,
Inque fugam versi. Sol jam vergebat ad imum
Et spatio unius pugna est perfecta diei. 

