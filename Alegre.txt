Heia age, Castalidum modulis, regina, sororum
belligeris inflare tubam iam tempus et acres 
(quas mihi, Cyrrhaeo starem cum forte sub antro, 
multisona nuper cithara modulatus Apollo est) 
ranarum fraudes muresque in bella coactos 
dicere Terrigenum furias imitata Gigantum. 
immemori tu, diua, precor, succurre, ducumque 
et rabiem refer intrepidam atque exordia pugnae.                         
mus quondam sitiens felem indignatus amaram,
quam pauido nuper trepidans eluserat astu, 
forte super uiridi proiectus gramine curas 
uoluebat uarias, placidae cum grata paludis 
aequora conspexit; rapido tum litora cursu 
protinus approperat tenerumque in gurgite mentum   
immergens lauit ora latex.  stetit inscius undam 
aspectans liquidis quem forte aspexit ab antris 
garrula limnocharis subitoque arrepta furore: 
„quod gemis, hospes?” ait „qui patres? limina quidue 
nostra petis? fare et uerum ne absconde roganti, 
nam tecum stabili coniungar foedere dextrae
inque domum ducam ac regalia munera promam. 
rex equidem ueneror Physignathus, omnibus uni 
cui pater ex ranis lata dicione regendum 
contulit imperium, quantum stagna ampla paludis 
istius abscondunt, quantum pulcherrima circum 
fundit humus seruantque cauis arbusta sub antris. 
me Hydromedusa olim Peleo genitore sub auras 
luminis Eridani peperit labentis ad undas. 
te nunc optatum aspicio, namque ora manusque 
eximiumque decus formae torosaque membra
sceptriferum ostendunt regem belloque superbum –
lumina ni fallunt. nomen quapropter, amice, 
et natale solum memora dulcesque parentes.’ 
dixerat, atque olli placido mus pectore fatur: 
‘tene latet tantum genus, o rex maxime, nostrum, 
gloria pennato quod uexit ad aethera curru 
et diuis notum notum mortalibus atque, 
a lituum suboli dedit immortale per orbem? 
Psicharpax uocor et suboles generosa parentis 
Troxartae.  me autem tuguri sub caespite fudit                             
Leichomyle, proles ditissima Pternotroctae
magnanimi regis. puerum me enutriit antro
ficubus ac blandis nucibus pomisque tenellis, 
ast cum prima genas pinxit mihi flore iuuenta, 
uictus erat res quaeque dolo furata maligno, 
quas mortalis edat quisquam nec me latet umquam, 
seu Cereris texto crustum seruetur hibisco 
libaque seu patulae bellaria grata placentae 
nec tumidum iecur aut praepinguis sectio pernae 
caseus aut presso niueus modo lacte rigescens 
donaque uel diuis mensis optata secundis. 
et quaecumque penus, dapium quaecumque magistri 
condiuere, placent et solum uiuere rapto. 
nec tamen in bellis minor est mihi gloria; numquam     
Martis me strepitus fortis nec lancea dextrae 
terruit ac conferre manum iuuat altaque propter 
signa mouere animos factis pugnasque ciere. 
non hominem timui, quamuis se immane ferentem
mole Gigantea, sed cum sopor alligat artus, 
 ad lectum properans digitum uel crura momordi
nec niger infixus penitus dolor artubus haesit, 
me mordente, grauis neu fugit lumina somnus. 
accipiter tantum felesque cruenta timorem 
incutiunt mihi, nam luctus mortemque minantur 
decipulaeque grauesque epulae cum forte latenti 
decipimur ferro premimur seu pondere iniquo. 
di taleis perdant homines Ditisque ministros. 
optima nuncque mihi feles minitatur et usque 
insequitur seruatque foramina proxima, dudum 
 qua tacitum molibar iter uictumque parabam.
qui tamen absimiles iungemus foedera, namque 
te lacus atque iuuat steriles habitare paludes? 
est mihi culta domus pratumque uirentibus herbis:
non raphanis pascor nec natis caulibus unda
nec mihi beta placet longoue cucurbita flexu, 
quis uos perpetuam traducitis aequore uitam.’ 
sic mus, cui contra Physignathus ore profatur: 
‘ne tu epulis nimium iacteris, amice.  sub undis 
uescimur et multis et multis uescimur agro: 
ancipitemque dedit uitam pater optimus olim, 
seu saltu lustrare uago frondentia prata 
mergere seu placido uolumus sub gurgite membra. 
ast age nunc umeris te per crystallina uelox 
antra feram forsanque opibus mirabere nostris.  
hic uitreasque domos uitreasque ex ordine ualuas
 aspicies passim uiuoque sedilia uitro 
et larium famulas primoque in limine uernas.’ 
dixerat, atque umeros oneri spatiosaque primum 
terga parat. celer ille manus caudamque pedesque 
implicat ac ranae tenero de tergore pendet. 
Iam liquidas tranabat aquas muscosaque circum 
litora cantantes ranas plausuque natantes 
conspiciebat ouans et iam Physignathus antra 
ima petens umeros submergere coeperat undis,    
cum nigro submersa lacu sua colla manusque 
conspicit et fati sortem indignatus iniquam. 
paenituit coepti frustra barbamque decoram 
conuellens pedibus se strinxit aquasque repellens 
remigio caudae, ter circum litora toruos 
contulit aspectus terque obcaecatus ab unda est. 
corripit hic artus subitus tremor altaque caeli
sidera testatur diuosque infanda uidentes. 
multa gemens uitamque optans et amabile litus
taliaque effatus medio tum uerba dolore est:  
‘non secus aetherii quondam regnator Olympi 
taurino Europam deduxit in aequora uultu, 
ac prius inuectum ripa me duxit ab alta 
rana leuans cano pallentia tergora ponto.’ 
ecce autem mediis altum caput extulit undis
hydrus et intorquens per longa uolumina fluctus 
ingreditur laterique adsultans lympha remugit. 
hunc procul ut uidit Physignathus ilicet imum 
carpit iter uada salsa ruens nigrasque sorores, 
cum fugeret trepido mentem obcaecata pauore 
imprudens medias socium proiecit in undas. 
ille autem statim pedibus manibusque supinis
uoluitur in fluctus stridensque immane sub imum 
saepe ferebatur nigrum uisurus Auernum, 
saepe iterum pedibus nitens surgebat in auras. 
nec fatum uitare datur pellisque decora 
iam nimium madefacta suo se pondere mergit. 
sic tandem ille minis et fletibus interruptis 
ultima uerba dabat:  ‘totne iam occumbere bellis
non potui, o superi?  quod si mihi fata parabant 
dira necem, cur non forti praerupta lacerto 
fortia corda olim pulchris cecidere sub armis, 
horrida cum iuuenis miscebam proelia diris 
felibus et riguo manarent sanguine campi 
sarcobori exuuiasque tuli cum uictor opimas? 
haud mors illa fuit gestorum indigna meorum. 
nec sectus hoc superis poterit, Physignathe, solique                      
omnia lustranti tenebris celare barathri. 
perfide, non umquam mecum contendere campo 
pancratio caestuque graui ferroque ualebas.   
ecce ego deceptus moriar resupinus in undis. 
muribus ast tandem solues crudele superbis 
supplicium.  fandi testis deus atque nefandi.’ 
talia dum iactat, suspiria longa fatigant 
pectus anhelantemque animam sub gurgite fudit. 
hunc procul aspexit morientis et ultima uerba 
Leichopinax molli considens litore magnum 
ingemuit miseri mortem indignatus amici. 
tunc celeri cursu (pedibus dolor addidit alas) 
castra petit tristemque necem fraudemque malignam  
exponit propere maesti genitoris ad aures. 
uix ea, cum subito plebes turbata furore 
arma fremit iamque inflexo nox frigida caelo 
stelligeris inuecta rotis nigram explicat umbram. 
conciliumque uocant proceres ad limina magni 
Troxartae, miseri patris, cui pignora lymphis 
innabant mediis tumulique honore negato. 
Nondum autem roseis Aurora iugalibus almos 
iungebat currus, nondum sua rura colonus 
sulcabat rastris, densis non garrula lucis 
ulla canebat auis, rapido cum tota tumultu 
plebs ruit et magni circumstat limina regis.
tum medios inter lacrimis dux fatur obortis: 
‘o socii, neque enim solus tam tristia ductor 
funera perpetior, uobis nam incommoda ranis 
multa feris ueniunt, tamen e mortalibus unum. 
numina saeua premunt, postquam tria pignora dirae                 
prostrauere neci: primus nam nocte foramencum 
peteret, felis cecidit miserandus in ungues; 
alterius uersuta uirum fallacia corpus 
artibus infandis, epulas cum quaereret audax, 
decipula oppressit, generis quae maxima nostri 
pernicies; ranae nunc denique tertia proles 
plus dilecta mihi, miserae plus cara parenti, 
concidit ob fraudem nigramque supernatat undam.  
heia age, securum uestris pater orbus ab armis
auxilium precor et manes Psicharpagos orant.’ 
sic ait, et statim consurgit in aethera clamor 
bellicus, attoniti passim per limina cursant, 
muscarum gens nigra uelut, cum forte puellae   
ludentes uertere cado fragrantia mella, 
undique discurrit propere circumque supraque 
perstrepit et raucum circumuolat atria murmur. 
corpora tum pictis onerant generosa sub armis: 
cruribus hinc aptant ocreas, quas nuper in antro  
e uiridis fabae crustis, nulla arte magistra 
aptarant; rutili stant fortia pectora circum 
thoraces miseri maculoso tegmine felis, 
quem raptum nuper pelle excoriauerat omni 
Psicharpax modo qui mediis miser enatat undi   
et lento circum curuarat uimine in orbem.
scuta gerunt laeua tristesque ad sidera flammas
sole uomunt percussa; micat lux dira sub auras, 
namque orichalcaeas nacti sub nocte lucernas,
postquam adipe exsaturata fames, rutilo aere lamellas 
arripuere leues clipeosque ex ordine turmis 
aptarunt neque enim ollis mens ignara futuri. 
praegrauis tunc dextras acus armat et horrida totis 
horrendum procul irradiat seges aerea campis 
testa nucis capiti tremit ardua, crista colore   
multiplici uariata nitet. iamque arua tenebant 
armati, cum dira procul sibi bella parari 
cernentes ranae, turmatim ad litora toto 
exsiluere lacu turmasque uirosque parabant. 
tunc quae gens quaeue arma forent, quae causa tumultus,  
accedit praeco dubitantibus, aurea fulgent 
sceptra manu, pulchris corpus splendescit in armis, 
Embasichyatriadum suboles, fortissimus heros, 
Tyroglyphus pugnam indicens sicque ore profatur: 
‘me, o ranae, uobis mures, notissima bello   
gens, misere necem campis pugnasque minantes, 
namque ducem uidere lacu Psicharpaga, uester
quem rex occidit Physignathus. heia age, fraudem 
nunc uestris crudelem animis cogitate, malignae.’ 
sic fatus, mures repetit uerbisque superbas 
ranarum mentes et fortia pectora mouit 
conueniuntque ducem indignantes pectore factum. 
ast ollis placido Physignathus ore locutus: 
‘non murem occidi, o socii, nec pectore nobis 
tam fera corda rigent.  solus, cum forte natantes  
aspiceret ranas, toto se corpore in undas 
proiecit temere fluctuque oppressus iniquo est. 
nunc uestrum exoptant mures superare maligna 
fraude ducem; uos hostili neu credite dicto.
nunc age, mendaces possim quo perdere mures
consilium adiciam, mentes adhibete benignas: 
agmine composito pariter nunc protinus omnes 
propter aquae latices et litora curua paludis 
consistamus, ubi praeceps et lubricus alto 
stat caeno locus et fallit uestigia tellus.    
cum tamen irruerint collatis impete signis, 
correpta prout quemque furor prope litus adegit                         
casside nutantes caenoque armisque grauatos 
mergere firmatis conemur uiribus omnes 
gurgite tranandi ignaros et perdere saxis; 
 tunc hilares litus complebimus omne tropaeis.’ 
dixerat, haec cunctis haeret sententia ranis. 
armarique iubent omnes; ferit, saeuit Erinys. 
tunc maluae foliis aptant sibi tegmina crurumet 
uirides betas pallentia pectora circum   
 constringunt, clipeos lato dat cortice pinguis 
brassica. tum dextris effulget iuncus acuta
cuspide litoreisque nitent caua tempora conchis, 
ordine tum longo circum sua litora circum 
roscida prata sonant manibusque hastilia quassant.    
iamque propinquabant mures cum Iuppiter alto 
aethere despectans acies et corda furentum 
astrigeram in sedem diuos uocat.  ilicet omnes 
accurrunt magnusque pater fulgentia monstrat
agmina bellantum populosque utrimque superbos
multosque ingentesque uiros hastasque trementes,
Centauri ueluti aut immani mole Gigantes
gramine Phlegraeo Thressis seu montibus acri 
succedant animis pugnae caeloque minentur. 
suauiter hic ridens ranis aut muribus aequum   
quis ferat auxilium exposcit loquiturque Mineruam: 
‘muribus auxilium numquid, mea nata, per auras
 ferre paras?  tua nam semper per templa, per aras 
exsultant nidore graui dapibusque fruentes.’ 
illa autem: ‘numquam, genitor, mea muribus arma 
subuenient, miseris quamquam, nam saepe coronas 
euertunt causaque olei sub nocte lucernas. 
praeterea peplum tenui, quod stamine neui
Sidonio textum filo Phrygioque labore
floribus aspersum uariis noctesque diesque   
approperans, taciti dente arrosere maligno 
multaque nocturni fecere foramina tela. 
nec tamen aut saeuis possim succurrere ranis, 
namque olim e bello rediens cum forte sub altis 
arboribus, gratae per opaca silentia noctis,  
 propter aquae tacitum iacuissem fessa susurrum, 
haud molli siuere oculos componere somno 
insano priscas geminantes ore querelas. 
sic autem insomnis iacui saeuoque dolore
armatum transfixa caput, dum gallus in auras 
praedixit Titana canens lucemque propinquam.
nunc autem abstinere iuuat neutrosque iuuare,
ne telo uestrum quisquam transfixus acuto 
indoleat, conferre manum nam comminus ardent,
 spectantes potius lite oblectemur inani.’
dixerat; haec cunctis animo sententia diuis 
grata sedet. tum nube caua speculantur amicti. 
hic rapidus praeco medio per gramina cursu 
purpureum campo labarum locat, horrida belli
signa trucis, uestis fragmen, quod nuper ab arca 
traxerat arrodens tacitoque aptauerat ori. 
tunc pariter culices liquidum super aera longis 
insonuere tubis sonitumque dedere minacem
atque etiam caelo intonuit pater optimus alto. 
Heia agite, o Musae, campis quae funera mures  
ediderint nomenque ducum et pulcherrima facta 
pandite, uix seros perlabitur aura nepotes. 
primus in aduersos hastam contorsit acutam 
Hypsiboas, uacuas stridens uolat illa per auras 
hepar et in medium Leichenora percutit; ille  
uertitur in terram pronus maculisque decoram 
puluere deturpat pellem.  tum robore multo                                 
Troglodytes telum intorquens Peleiona superbum 
oppetit eque manu fugiens subit inguina fortis 
lancea, sed fati rabie tamen actus acerba 
per medias hostem turmas sequiturque petitque.
deficit ast cursu in medio tristisque cadentem
Parca premit uultu seruantem irasque minasque. 
Troglodytes ferus exsultat spoliisque potitus 
per campum ingreditur, mortem sed fata parabant.   
Embasichytrus erat campis illustria patrum 
gesta sonans nomenque suum sua bella recensens. 
non tulit hanc speciem Polyphonus et acer in hastam 
insurgit caedem illa ferens crudosque dolores 
tranat et hostilem sugit pleno ore cruorem   
pectoris. at corpus spolians Polyphonus acerbum 
incidit in fatum, campo namque obuius olli 
constitit Artophagus laterique minatur et alte 
transadigit ferro costas. tum flumine rubro 
tingit humum plagaque animam profudit hianti.   
eminus haec cernens sortem miseratus amici 
Limnocharis saxum arripuit fortique minatus 
Troglodyti iecit; gemit aere uasta molaris 
inque ruit collum atque oculos mors nigra recludit. 
Limnocharim sequitur iam litora curua legentem 
Leichenor teloque premit, premit aequore in ipso 
Crambophagum atque hasta super impulit; ille supinus 
uertitur et largo promiscet sanguine lymphas 
frigidus ac placidas iacuit prope litoris undas. 
Tyroglyphum strauit clipeique umbone peremit   
acer Limnesius. saeuit tunc gramine toto 
Pternoglyphus timuitque uirum Calaminthius antrum
proiecto repetens clipeo gratamque paludem.
Pternophagum Hydrocharis regemque et dira 
Furentem haud tulit et saxo percussum extendit in herba.                            
naribus at cerebri tabum stillabat et omnem 
sanguine foedabat campum, tum lumina tristis 
mors tenebris premit et nigris circumuolat alis. 
Leichopinax iustum crudelis Borborocoetem 
cuspide transfixit, iuris rectissimus unus    
qui fuit in castris et praestantissimus armis. 
Prassophagus iuuenem traxit pede Cnissodiocta
inque lacum rapidus mersit manibusque superbam 
ceruicem astringens uerbis ita pungit amaris: 
‘heia age, ranarum fraudes ulciscere et antris  
te spoliis satura nostris. i, perfide, in undas, 
cumque domum Stygiam et torrentia flumina Ditis 
aduenias, comes aeternus Psicharpagos esto.’ 
sic loquitur; strictos quatit aeger anhelitus artus 
muris et inuitus multam bibit ore paludem. 
Psicharpax autem defuncti fratris amore 
inferias diris ranarum caedibus offert 
Pelusiumque necat cunctantem et multa gementem 
sub pedibusque tenet luctantem et uiscera retro 
ore eructantem, donec sub Tartara tristi    
effudit cum fletu animam lucemque reliquit. 
Pelobates procul hunc cernens crudele minantem 
infremuit glareamque hostis coniecit in ora 
foedauitque comas frontemque oculosque minaces
uixque excaecabat. frendens tamen ille nigrantem  
excussit terram saxumque immane sub auras 
emisit facile, quem dextra auellere multi 
haud alii possent, saeuumque superiacit hostem. 
confregitque artus nusquamque in corpore toto 
corpus erat: maesta horrendi spectacula Martis! 355  
Craugasides tamen in pugnam ruit impete 
toto corporis immensi iuncumque immane trementem 
conicit; ille autem uolitans per inane furentem 
delusit, laetus uero mus protinus altum                                       
insilit ac toto transfigit pectora ferro. 
uertitur ille tremens pedibusque cruore madentem 
fundit humum. uultus at iam morientis amici 
conspiciens, claudus quamquam, properabat ad amnem
Sitophagus pugnam effugiens nigrasque sorores. 
iam passim riguo manantes sanguine campi 
occurrunt sectique pedes crinesque manusque 
pugnantum ac tristes uoces gemitusque cadentum: 
talia per campos edebat funera uictor 
Psicharpax.  arte ex alia furit aequore toto 
Troxartes genitor, si qua Physignathus ulli 
cernatur, quondam ueluti cum nocte silenti, 
sollicitante fame, nemorum per opaca leaena 
quam catuli siccis exspectant faucibus antro, 
dentibus infrendens aprum pinguemue iuuencum 
adfectat, trepidat saltu fremituque remugit,   
quod ruat in latus illa furens quo appetat armos: 
sic Troxartiades genitorque in gramine saeuit. 
tunc obiter senior spoliantem corpora passim
Prassaeum cernens transcursu in pectore ferrum 
condidit. hic tandem Physignathus ampla per arua   
muribus occurrit. clamant subitoque tumultu
sese illi adglomerant; ille, ut cognouit, in altum
insurgit multosque ferit laceratque necatque. 
haec procul ut uidit Psicharpax acer in illum 
procurrit ferrum intendens, cum ‘siste parumper   
pone’ pater clamat ‘mihi nunc Physignathus uni 
debetur.’ stetit ille furens seniorque profatur: 
‘non haec in lymphis, Physignathe, pugna nec ullos 
decipies iterumue dolis. stant gramine mures, 
bellatorum acies, non mollia prata uagantes 
ranae aut in ripis noctesque diesque canentes.’ 
dixerat, et stridens liquidum super aera telum 
conicit. ast facili flexu uitauit acerbam                                          
rana necem, uolat usque tamen regisque ministrum 
armigerum sternit. tum protinus ille sub auras 
bis terque intorquens immani turbine iuncum 
expediit. clipeum Troxartes ilicet altum 
extulit ac saeua corpus protexit ab hasta. 
illa uolans alto clipei sonat aere repulsa 
fractaque nigranti resplendet cuspis arena.  
infremuit cernens Physignathus atque paludem 
contendit propere, toto tamen impete cursus 
Troxartes sequitur stomachumque hastile sub imum 
infixit. stetit ille tremens artusque labantes 
sustinet aegrescens quaeritque in funere honorem.  
non secus ac riguis Cybeleia pinus in hortis 
florentum iuuenum saeua percussa bipenni 
usque labat nutatque diu ramosque superbos 
sustinuisse cadens uellet frondisque decorem.
Troxartes saeuus iam uulnere singultantem  
conficit atque caput terrae applicat et pede 
calcat. ille nihil; proprio tantum cum sanguine mixtam 
mordet humum, donec quassatos plumbea claudit 
nox oculos nigrasque fugit Phlegethontis ad undas. 
Iamque triumphatis repetebant hostibus agros 
belligeri mures, cum non procul arma tenentem 
Artepibuliadem cernunt genus omne natantum 
perdere pollicitum ranarum ad litoris undas. 
comminus hic ferro Meridarpax nomine nulli 
cedebat princeps Martique simillimus armis, 
constiterat ripis atque impiger antra petentes 
sternebat ranas ac finem forte dedisset 
inuiso generi, ni sors aduersa fuisset, 
namque uirum diuumque sator miseratus ab alto 
ranarum exitium quassato et culmine caeli  
motauit caput ac diuos sic fatur ad omnes:                                  
‘magnum opus, o superi! mirabar namque per agros 
ut furit inuictus Meridarpax et genus omne 
belligerum, quamuis ranarum interficit ardens. 
heia age, uel Martem curruque rotisque superbum
Gorgoneoue feram clipeo Tritonis alumnam
mittamus; furit ille nimis, tamen usque furentem 
hi cohibere parent uiridique auertere ripa.’ 
sic pater, at patris contra sic filius orsus 
Mars hominum pestis: ‘non ulla potentia ranis   
auxilium ferat, o genitor, seu saeua Minerua
siue ego. iam nimium uiresque animique superbis
muribus in bellum rebus creuere secundis. 
aut igitur cuncti pariter ueniamus in arua 
disice seu fulmen, totum quod sedibus imis
concutiat mundum, Phlegrae quo immania quondam 
monstraque Titanasque feros ipsumque ligasti 
Enceladum ingentes iaculantem ad sidera truncos.’ 
dixerat; haec magno placuit sententia patri. 
aegida tum primum quassans per nubila dirum  
insonuere poli, caelum tremit omne boatu. 
tum rapidum dextra fulmen iaculatus in unda 
intonuit cunctique armis fugere relictis. 
at non magnanimus Meridarpax territus umquam 
discessit ripis tremula nec cuspide ranas 
perdere cessauit, donec deus aethere ab alto 
auxilium immisit ranis, nam monstra per undas 
exseruere caput, medio quis tergore surgunt 
incudes retroque ferunt uestigia curuis 
unguibus armata et sub pectore tristia fulgent 
lumina (quos Latii cancros dixere uocantes) 
blaesi lati umeros armatique ora recuruis 
forficibus, fulget leui testudine tergus,                                         
neruosis tecti ceruicibus octipedesque, 
qui manibus sterni nequeant aut uulnera pelle 
dura pati rigidamue aciem nam, ferrea quamuis,
tela repulsa sonant tergo. timuere furentes 
belligeri mures; tunc saltibus antra quietae 
grata petunt ranae. uenienti occurrere turmae 
muribus haud placitum. memori tamen ante tropaeo   
signauere locum. cancri petiere paludem 
mirati ranarum exitium muresque superbos. 
ast olli ingenti repetunt sua castra tumultu 
et conuiuantes fessosque profunda premit nox.

