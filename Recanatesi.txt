Ordiar, at primum supplex compello Camoenas
Pectus ut illapsae foveant, Helicone relicto.
Quae modo perfeci et, genibus conscripta, libellis
Commisi, immanes iras atque horrida Martis
Arma cano: adspirent operi, latumque per orbem
Dent ferri, ut Mures imitati bella Gigantum
Cum Ranis ausi litem decernere ferro.
Haec autem pugnae, mendax ni rumor, origo.
Mus quondam sitiens, felina elapsus ab ungue,
Villosa apposuit limoso in gurgite labra
Dulci detentus lympha. Quem garrula ab altis
Prospiciens undis, affata est rana bibentem;
„Unde, hospes, qua gente satus, quo nomine notus?
Vera refer; te namque bonum si novero, nostras
Adducam sedes, magnisque ornabere donis,
Ut mos hospitibus regum. Physignathus ipse
Sum rex ranarum, tribuit cui Jupiter olim
Has super imperium; mea Pileus Hydromedusae
Eridani genuit virides commixtus ad oras.
Te quoque sed fortem video, vultuque decorum.
Fare age nunc, hospes, seriemque ab origine pande”.
„Quid nostram”, contra mus est affatus, „amice,
Quid gentem et nomen quaeris? Clarissima cunctis
Terrigenis, superis, caelique volucribus illa est.
Psicarpax dicor, magno genitore creatus
Troxarta: regis sata sanguine Pternotrocti
Lichomyle peperit nigro me fornice tecti,
Et nutriit ficis, nucibusque atque optima quaeque
Apposuit mensis. Verum qui foedere jungat
Natura usque adeo absimiles: tibi nare per undas, 
Et mihi terricolas inter mos degere vitam.
Namque laboratae plenis me dona canistris
Invitant Cereris, caseoque et melle placenta
Turgida; non pernae, non pressi copia lactis,
Albenti non veste jecur, non dulcia desunt
Sesama, quae cupiat forsan sibi Rector Olympi.
Nec quae grata coqui condunt alimenta palato,
Cum lautis festiva parant convivia mensis.
Non mihi cor pavidum, bello nec frigida dextra:
Nam primis didici pugnam miscere catervis.
Non hominem paveo, quantumvis corpore magnum,
Sec cum per noctem placidae dat membra quieti,
Irrepo, et digitos summos calcemque cubanti
Abrodo, et nullos morsu dolor occupat artus.
Nec dulcis fesso discedit corpore somnus.
At duo me terrent, milvus qui praepete lapsu
Alta ex nube ruit, miserando funere mergens
Decipula, et felis, quovis quae saevior hoste,
Permeat insinuans rimas, teque arripit ungue.
Non raphani, aut porri cumulant, non brassica nostras
Non apium mensas, tumidoque cucurbita ventre:
Talia sint vobis liquidas habitantibus undas”.
Olli subridens contra Physignathus inquit:
„Magna quidem narras, omnis sed gloria ventre
Provenit. Et nostrae passim sunt plurima genti
Stagna per et terras jucundae commoda vitae;
Nam superis placitum duplici nos munere fungi,
Persultare solo, pariterque innare per undas.
Parvus nosse labor, cervici imponere nostrae,
Ipse ego et excipiam, tu colo innecte lacertos:
Sic nostras poteris sedes ac tecta subire”. 
Subicit, haec dicens, humeros, levis insilit ille, 
Molliaque insidens, circum dat brachia collo. 
Gestit ovans primum, nondum tellure remota, 
Musculus insuetas gaudens equitare per undas; 
At postquam medium tenuerunt gurgitis alti, 
Sensitque immergi, gelida formidine captus,
Se stultum clamat, vellitque e vertice crines, 
Ventrique adstringit calces huic pectora motu 
Insolito exiliunt, porrecta dividit aequor
Cauda, atque optatum Superi dent tangere litus 
Multa gemens orat, tandem sic talia fatur:
„Non sic Europam taurus per coerula ponti
Cretam, dulce humeris, pondus portabat amoris,
Ut, sibi me impositum gestans, secat aequora rana,
Attollens tumidum vitreo de flumine tergum”.
Lubricus extemplo stagno sese extulit hydrus, 
Utrisque horrendum! Collo supereminet undas. 
Quem simul ac vidit se mersit rana sub aequor, 
Immemor et socii perituri in gurgite vasto
Ima tenet stagni, fatumque evadit acerbum. 
Ille humero excussus resupinus volvitur amne,
Brachia circumfert trepidus, tentatque natatum, 
Stridoremque ciet. Subiit ter gurgitis undas, 
Ter, pedibus luctans, superas emersit ad auras, 
Tangere sed nequiit ripas, undaque gravatus, 
Has demum effudit moribundo e pectore voces:
„Nequaquam Superos tantum, scelerate, latebit
Crimen, qui ex humero miserum me deicis undis 
Naufragum ut e saxo. Terris quem vincere cursu, 
Vel lucta haud poteras, perdis sic fraude per aequor!
Dis tamen est oculus vindex, sunt pectore vires 
Muribus ultrices scelerum, dabis, improbe, poenas”.
Haec ait et vitam mediis effudit in undis.
Horruit ut vidit, stagni qui forte sedebat 
Lichopinax ripa, gemitumque e pectore rumpens,
Evolat ad socios, et tristia funera narrat.
Tanti autem sceleris vix fama increbuit, omnes 
Ira furens animos stimulis exercet acutis, 
Praeconesque jubent, primi sub lumina solis,
Cogere concilium moesti genitoris in aula
Troxartae, cari lugentis funera gnati,
Quem procul a terra, medioque in gurgite fusum
Jactabant venti, jam corpus inane per undas.
Oceano interea surgens aurora rubebat, 
Continuo mures jussu venere frequentes,
Queis rex Troxartes surgens sic farier orsus:
„Unus ego a ranis quamvis mala plurima passus,
Quemque tamen vestrum, mures, injuria, tangit. 
Tres mihi jam fuerant nati: mors impia cunctos 
Ante diem rapuit, fatoque immersit acerbo.
E cavea egressum primum, tectisque vagantem 
Arripuit, lethoque dedit teterrima felis.
Diri homines alium crudeli morte necarunt
Arte nova duroque dolis e robore textis, 
Decipulam dicunt, nobis lacrymabile nomen. 
Alter erat carusque mihi sanctaeque parenti, 
Hunc nuper stagni mersit Physignathus unda. 
Quare agite, accinctis aptemur protinus armis 
Corpora, et exitio ranarum in bella ruamus”.
Dixerat: arma, omnes rapiunt, Mars caedis amicus 
Incitat ultrices iras, Mars arma ministrat, 
Principio leves ocreas sibi cruribus aptant 
Indumenta fabae, multa quam nocte vorarant;
Loricam ex cannis inducunt pectora circum; 
Has corio felis, quam deglupsere, suentes.
Dein magnos clypeorum orbes, munimen ad ictus 
Praevalidum, veteris faciunt e tegmine lychni. 
Hasta acus oblongus, telum Mavortis ahenum,
Et nucis exesae galeas de cortice formant. 
Talibus exultat variis exercitus armis.
Limosum ranae servabant gurgitis imum, 
Cum belli sonitus perculsas venit ad aures: 
Ilicet emergunt ripis, dumque auribus adstant
Arrectis, secumque putant quis murmur et unde; 
Tyroglyphi ecce gerens sceptrum de sanguine cretus,
His praeco Embasichytrus adest, ac talia fatur:
„Nuntius advenio, ranae, bellique necisque; 
Vos mures ad bella vocant; Psicharpaga, regis 
Insidiis vestri, stagno videre peremptum.
Eja agite ad pugnam quot vi praestatis et armis”.
Obstupuere omnes, oculos atque ora vicissim 
Inter se attonitae vertunt, quaeruntque frementes 
Nuntius an vera attulerit, cum, vocibus actus,
„Proh superi”, exclamat, surgens Physignathus, „ipse 
Nec murem occidi, nec lapsum gurgite vidi. 
Ranarum forsan mores imitarier ausus
Tentavit stagnum, liquidis et decidit undis.
Nunc probrum insonti obiciunt. Quaeramus amici, 
Quid melius factu, propago vaferrima, mures, 
Delenda: hoc mihi consilium, consistere in armis,
Qua praeceps tellus, facilisque ex margine lapsus.
Cumque ex adverso irruerint, tum, tempore capto, 
Obvius ut quisque, arripere et detrudere in undas, 
Sic pavidos mersare lacu, nec nare peritos
Haud labor, et palmam devicto ex hoste referre”.
Nec mora quemque novis cingit Physignathus armis, 
Malvarum foliis suras texere virentum,
Loricas aptant cingentes pectora betis,
Et capiti imponunt parvas pro casside conchas. 
Sic ranae exacuunt iras; atque, agmine denso, 
Crispantes hastas, praerupto in margine sistunt.
Jupiter interea, stellato in vertice Olympi, 
Advocat in coetum Superos, densasquo phalanges 
Pugnantum ingentes animos et grandia tela,
Centauri velut arma fremunt, saevique Gigantes, 
Ostendens, risit, cuinamque adjutor adesse
Quisque velit, quaerit, fatusque hac voce Minervae est; 
„Filia suppetias tu certe muribus ibis,
Namque tuis semper, carnis nidore vocati, 
Colludunt templis, adipesque oblataque mandunt”. 
Cui Pallas: „Mene invisis pro muribus esse?
Nec si omnes pereant! Magnis gens improba damnis 
Me pressit. Memorem semesas dente coronas, 
Lychnosque extinctos furtim dum lambit olivum? 
Quae tamen ignoscam patiens: sub corde doloris 
Causa latet major, pulchrum subtegmine peplum 
Quod tenui urgebam, roserunt ore maligno.
Instans interea mercedem jure reposcit
Sutor, nec scio quid tribuam: subtegmina vero, 
Hoc nimis indignum Superis, quae mutua sumpsi, 
Reddere non valeo, pretium nec solvere. Ranis 
Nec magis ipsa adero, soboles perversa vel illae. 
Cum quondam e pugna sudore aspersa redirem, 
Lassaque decubitum posuissem gramine membra, 
Raucisonas circum confestim attollere voces, 
Obstrepere, atque aures tota pertundere nocte.
Sic jacui insomnis, capitisque enecta dolore 
Discessi, ut galli cecinit vox nuntia lucem. 
Nonne omni melius Divos absistere pugna?
Ne quis forte gravi transfossus vulnere corpus, 
Cedere cogatur: magnis gens viribus audax
Si Superi obstabunt, Superos contendet in ipsos. 
Certamen spectare juvat? Spectemus Olympo”. 
Haec Pallas: placuit cunctis sententia Divis, 
Et caeli coiere loco, totam unde paludem
Cernere erat, quacumque patet. Jamque agmina contra 
Constiterant campis, magno clangore tubarum
Cum signum horrendi culices cecinere duelli, 
Et Pater Omnipotens tonuit de vertice montis. 
Hypsiboas primum adverso Lichenora corde
Percussit, qui prima minax per tela ruebat, 
Corruit, et flavos foedavit pulvere crines. 
Troglodytes mergit tunc funere Pelionem 
Pectora confodiens, mollique extendit in herba. 
Mors premit huic oculos, vanescit spiritus auris. 
Seutlaeus subito transverberat Embasichytrum.
Quo viso Artophagus densos se immittit in hostes, 
Et, telum intorquens, Poliphono in ventre recondit. 
Sternitur ante pedes, et membris vita recedit,
Vix dum Limnocharis fatum conspexit amici, 
Infrendens, lapide arrepto, se cominus infert, 
Troglodytique caput firma cum casside frangit. 
Olli nox oculos claudit; Lichenor in iras 
Protinus assurgens, telum contorquet, et illi
Ventrem confodit. Quo viso gurgitis oras 
Crambophagus tenuit, verum sic fugit ut hostem 
Impulerit pelago; cecidit, nec tangere litus, 
Infelix potuit, late fit discolor unda.
Ille autem jacuit stagni porrectus ad oram 
Proscissus venas, pinguisque repagula ventris. 
Limnisius, per tela ruens, prosternit ad ipsas 
Tyrophagum ripas: timuit Calaminthius hostem 
Pternoglyphum cernens, telis clypeoque relictis, 
Seque dat in stagnum. Confringit tempora saxo 
Pternophago regi Ydrocharis, cerebrumque cruentis 
Naribus erumpens, tingebat sanguine terram.
Nec tua te pietas crudeli avertere fato 
Borborocoeta valet, magno nam cuspidis ictu 
Lichopinax petit, atque oculos caligine mergit. 
Ut videt ad ripas pugnantem Cnissodiocten
Prassophagus furtim accurrit, pedibusque prehensum 
Detrahit in pelago, valideque adstringit inhaerens, 
Luctantemque necat. Socios perpessus inultos
Non est Psicharpax, medium per viscera ferrum 
Egit Prassophago dum rursus litora tentat; 
Procumbit ripis, animusque in Tartara migrat.
Pelobates coeni massam contorquet, et olli 
Commaculat frontem, atque oculos prope lumine fraudat. 
Ille furens ira, saxum quod forte jacebat,
Saxum antiquum, immane, ingens ad gurgitis oram 
Conjicit ingenti nisu, jactuque propinquum 
Pelobatem sub genua ferit, perfractaque tota est 
Tibia dextra, ruit fulva resupinus arena. 
Craugasides subito victori fervidus instat
Et jacit, atque ingens abscondit pectore ferrum. 
Sitophagus vero, in ripis ut talia vidit
Saeva geri, claudus, telis enectus, acerbo 
Excedit bello, et fovea sese occulit alta.
Tum pede Troxartes summo Physignaton haurit, 
Qui, subito avertens, aeger properabat ad amnem.
Prolapsum ripis, sed nondum funere mersum, 
Hunc simul ac cernit rursus se immittit in ipsum 
Troxartes mortemque fremit; sed multa minanti 
Prasseus occurrens juncum contorquet acutum:
Non fregit clypeum, cuspisque umbone pependit.
Mus erat ante alios virtute insignis et armis, 
Flore vigens aevi, claro satus Artepibulo
Non ipsi absimilis, Meridarpax nomine, Marti. 
Unus qui pugna socios superaverat omnes. 
Constitit in ripa ante alios, vultuque minaci 
Infensam jactat ranarum perdere gentem: 
Complessetque minas, ni Jupiter aethere summo
Talia conspiciens, caedem miseratus iniquam, 
Et caput iratus quassans; „Patiemur inertes 
Haec”, ait, „o Superi ? Meridarpax ultima ranis 
En parat excidia. I Pallas, arripe tela,
I fragor o belli Mavors, mora nulla, salutem 
Afferte oppressis, fortemque avertite murem”. 
Sic ait Omnipotens, contra cui talia Mavors: 
„Nec mea vis, genitor, virtus nec Palladis ipsa 
In murem valeant. Cur non delabimur omnes 
Sedibus aethereis, cur non tua fulmina torques, 
Queis merito excidium passa est Titania proles, 
Arduus et magno Capanaeus proruit ictu,
Enceladusque ferox et, agrestia saecla, Gigantes?”.
Haec ait: assensit Divum Pater atque hominum Rex, 
Horrendumque tonans, telum contorsit ab axe.
Murmure miscetur caelum, tremit excita tellus.
Diriguere utrimque metu; verum agmina rursus 
Arrecti glomerant mures, caedemque cruentam 
Instaurant, certi adversas male perdere ranas.
At subito, Jovis auxilium nova monstra profundo 
Emersere lacu. Queis incus aspera tergum,
Ossea membra, humeri lati testacea pellis, 
Octo pedes, cornu duplex, os forcipis instar,
Nulla manus, crus tortum, atque obsita brachia nervis, 
Oblique incedunt, medioque e pectore cernunt;
Horrida gens visu, dicunt quam nomine cancros.
Hi pugnae subeunt, passimque per agmina sese
Muribus admiscent, caudasque pedesque recidunt. 
Obsistunt primo mures, sed inaniter ictus 
Hostibus ingeminant, cuspis perrumpitur omnis, 
Tum trepidare metu, diris ac cedere monstris. 
Diffugiunt campis et nota foramina quaerunt. 
Interea occiduis Phoebus se mersit in undis, 
Atque dies tanto finem dedit una duello.