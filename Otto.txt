Incipiens Musas precor ex Helicone uenire
Atque implere meum diuino numine pectus
Carminis incepti propter memorabile pondus:
Quod nuper coepi uacuis inscribere chartis,
Scilicet horrendi resonantia praelia Martis,
Auribus humanis committens bella precando,
Quae Ranae et Mures magno gessere tumultu,
Terrigenum edentes immania facta Gigantum.
Hic homines inter sermo, haec exordia belli.
Mus sitiens uoluit uitare pericula Catti,
Vicinum teneram barbam ponebat ad amnem,
Laetus aqua dulci, quem cum conspexit ab undis
Limmocharis strepitans, incepit farier ipsi:
„Dic, hospes, quis sis? Quis te huc ad littora duxit?
Vera mihi memora, ne pro mendace puteris.
Dignus amicus enim si me, mox uectus ad aedes,
Hospitis accipies amplissima munera magni.
Ille ego Rex liquidis clarus Physignathus undis,
Ranarum gentis dux secula multa celebris,
Me pater et Peleus genuit, quando Hydromedusae
Mixtus amicitia, iuxta Eridani loca lati.
Te quoque conspicio pulchrum, fortemque aliorum
Sceptriferum Regem, saeuis bellisque potentem,
Nunc genus ergo tuum properanti uoce recense.
Psicharpax contra respondit talia Ranae:
„Cur tu stemma meum praestans scrutaris, amice,
Omnibus et notum Diuis, homini uolucrique?
Psicharpax equidem dicor, sum filius ille
Troxartae patris magni, mihi mater honesta
Lichomyle nata est Pernotroctae inclyta Regis.
Culmine sub tuguri peperit me, dulcibus atque
Ficubus et nucibus teneris nutriuit ab annis.
Quomodo dissimilis natura iungar amicus,
Tu madidam ducis uitam sub mollibus undis,
Ipse hominum uero uescor communibus escis.
Non mihi desit enim panis ter pistus in arca.
Non me Sisamidae multae latet ampla placenta.
Portio non pernae, non me iecora alba latebunt,
Nec mihi deficiet iam pressi copia lactis,
Non mellita aberit confectio grataque Diuis,
Nec quodcunque hominum conuiuia lauta requirunt,
Quando Coci sueuere ollas condire, sagaces,
Horrida sanguinei non fugi praelia Martis, 
Misceor ad pugnam sed ego pergentibus ipse.
Non hominem timui, quantumuis corpore magnum,
Illius ad lectum digitum mordere paratus,
Pungo uiri plantas et non dolor occupat illum:
Nec fugiunt dulcis iucunda leuamina somni.
Sed duo terrarum timeo miser omnibus oris,
Accipitrem atque Catum, magni mihi semina luctus,
Decipulaeque dolum, qui tristia fata minatur.
Attamen haec inter magis est Catus ipse timendus,
Qui me seclusum minimo rimatur in antro.
Non raphanus, caulis, non magna cucurbita uictus,
Non uescor betis, apio neque pascor in hortis:
Haec etenim in lacubus sunt pascua uestra profundis”.
Talibus auditis ridens, Physignathus inquit:
„O hospes, nimium celebras encomia uentris,
Multa etenim nobis in terra, multa sub undis
Iuppiter omnipotens Ranis concessit habere:
Saltamusque solo, lymphaque habitamus amicas.
Si cupis ergo genus uitae cognoscere nostrae, 
Est facile, hinc humeris iam te portare studebo,
Tu uero amplexu teneas mea pectora firmo,
Ne male cogaris gelidae succumbere morti,
Ad mea te laetum sic sic domicilia ducam”.
Sic ait et tergum praebet, uelociter autem
Ille ascendebat, manibus collumque tenebat.
Laetior in primis, uicinor cernere portus
Dum potuit, gaudens ob aquas Physignathi in armis:
Sed cum purpurijs iam mergebatur in undis,
Tristia perlargo madefecit lumina fletu,
Dum uellit fetas, metanaeam accusat inanem,
Per uentremque pedes stringit pectusque resultat
Motibus insolitis littusque uidere laborat.
Ingemuit gelido perculsus membra timore.
Fluctibus, ut remum medijs, extendit ab aluo
Caudam, supplicibus ueneratur Numina uotis,
Detur, ut incolumi littus continger uita,
Mergitur aequoreis multo clamore sub undis.
Tunc tales madido sermones promit ab ore:
„Non humeris Taurus sic pondus habebat amoris,
Europam per aquas, Cretae cum duxit ad oras,
Vt meus huc dorso me nauita uexit in aedes
Rana, leuans liquidis iam pallida uiscera lymphis”.
Hydrus at horrendum apparet spectaculum utrique,
Erectum medio, gestabat flumine collum.
Hunc ubi conspexit Physignathus immemor ipse,
Qualem nunc socium spumosis perderet undis:
Ingreditur Pelagus uitaque pericula Parcae.
Ille relictus ut est, subito cadit inde supinus
Aequoris in fluctus, palmis moriensque sonabat.
Saepius intrat aquas et saepius exit ab illis,
Impatiens multum pedibus dum calcitrat imis,
Non tamen effugit tristis discrimina fati.
Immensum crines madefacti pondus habebant.
Expirans autem Mus talia dixit ab undis:
„Non occulta facis noscas, Physignathe, Diuis,
Naufragus eijcior, uelut altae a corpore Petrae,
Pessime, non melior tu me tellure fuisses,
Pancratio luctaque simul cursuque citato,
Sed me dicipiens misisti in flumina fraude,
Quae mihi fecisti, uindex DEVS omnia cernit.
Muribus exolues diras pro crimine poenas”.
Haec ait, amittens dilectae munera uitae.
Lichopinax autem ripis in mollibus ipsum
Aspicit et largo deplorat funera fletu,
Muribus et reliquis spectacula tristia narrat.
Tunc furor inuasit grauis omnes ordine Mures.
Irati proprijs una praeconibus aiunt:
„Ite citi, iam mane omnes accersere Mures,
Vt ueniant alacres Troxartae ad limina Patris,
Valde infelicis Psicharpagis, ah male mersus,
Qui natat in fluuio, nec tangit corpore ripas,
Hunc quatit undisonum commotis fluctibus aequor”. 
Vt matutinis autem uenere sub horis,
Ira Troxartes motus de funere nati,
Surgit et exponit tali sermone querelam:
„O, quamuis passus sim tristia solus amici
Ex Ranis, generis tamen haec iniuria nostri.
Amisi, infelix, caros tria Pignora natos.
Aelurus nuper spoliauit lumine primum,
Insidiarum expers antrum cum luderet extra.
Crudeles alium uiri eum misere sub umbras,
Artibus inuentis per ligna dolosa, uocantur
Decipulae, generis fatum lachrymabile nostri.
Tertius egregiae matri dilectus et ipsi:
Hunc suffocauit liquidis Physignathus undis.
Verum agite, armati nunc egrediamur ad illas
Corporaque ornemus pariter radiantibus armis”.
Sic ait et dictis sociorum pectora uincit.
Hos Mars bella Deus curans armabat Olympo.
Summa fuit tutis sua crura armare cothurnis,
Decerpuntque fabas uirides aptantque frequenter,
Quas comedunt, tota stantes de nocte parati.
A corio ornatos calamis thoraces habebant.
Quos fecere Catum sibi perdocte excoriantes.
Insignis clypeus media de parte lucernae,
Lanceae acus longae Martisque opera aera diri.
Testa nucis cassis, tam grandia Muribus arma.
Haec ubi Ranarum cognouit copia gentis,
Egressa est ab aquis, cito conciliumque uocauit,
Vt scelerosa mali uitaret praelia belli,
Cum bene constaret iam seditionis origo,
Praeco uenit proprius, digitis qui sceptra ferebat,
Tyroglyphi genitus ualde clari Embasichytros,
Significans famam belli sermonibus illis:
„O, Ranae, iratis a Muribus exeo praeco,
Semina luctifici uobis indicere belli:
Viderunt etenim Psicharpaga flumine mersum,
Quem Rex occidit uester Physignathus undis,
Sed miscete omnes nobiscum praelia, Ranae”.
Haec ait, hostili rediens fugit agmine, sermo
Hic autem postquam Ranis uenisset ad aures,
Illarum coepit mentes turbare superbas.
Tunc sic iratis surgens Physignathus insit:
„Dilectae Ranae, non occidi neque uidi,
De quo me accusant, pereuntem in flumine Murem,
Omnino perijt cum uellet ludere lymphis,
Infelix imitans Ranarum uentre natatus:
Pessima me insontem nunc turba accusat, at inquam,
Quaeramus causam, Mures perdamus ut ipsos.
Optima, quae dixi, semper mihi uisa fuerunt.
Corpora cingamus, stemus simul ordine longo
In summis ripis, ubi praeceps est locus amnis.
Impetibus crebris autem nos quando studebunt
Opprimere, infensos tunc hostes accipiemus,
Armatos medias ut praecipitemus in undas.
Sic illi expertes pereant in fonte natatus,
Et nos uictrices statuemus laeta trophaea”.
Sic ait et socios armis simul induit omnes.
Maluarum folijs furas cinxere madentes,
Thoraces uiridis sumpsere ad pectora betae,
Brassica pro clypeis aderat pugnacibus illis.
Prolata longos tenuerunt cuspide iuncos,
Ex cochleis galeis, cirsum caput atque tegebant.
Altis munitae stabant longo ordine ripis,
Quassantes gladios, animo pugnare paratae.
Iuppiter ipse autem uocat ad splendentia coeli,
Tegmina Diuorum coetum, monstratque frequentes
Oppugnatores et magno robore fultos,
Gestantes armis longo uenabula rostro,
Vt Centaurorum uel copia saeua Gigantum.
Suauiter irridens, placidis sermonibus insit:
„Muribus aut Ranis quis nostrum erit auxiliator?”.
Interea molli compellat Pallada uoce:
„Filia, num teneros ibis defendere Mures?
Nam tua continuo lustrant sacraria saltu,
Oblatique tibi laetentur panis odore”.
Sic ait, huic contra respondit talia Pallas:
„Mi, pater, haud quaquam uexatis Muribus ipsa
Auxiliatraci pergam succurrere dextra, 
Conscia multorum mihi, quae fecere malorum.
Frangentes mea ferta, olei causaque lucernas.
Hoc autem duro laedit mea pectora morsu:
Corrosere mei capitis bona pepla, laborans
Quae subtili ex trama et pulchro stamine neui,
Fecerunt in eis permulta foramina, sutor
Instat et usuras autem sibi poscit habere,
Propterea iratam gesto sub pectore mentem.
Mutuor intextum nec pauper reddere possum.
Nec uolo suppetias Ranis praestare, quod ipsae
Sint neque constantes, redeuntem nuper ab armis,
Sed me turbarint postquam defessa fuissem:
Non spacium somni mihi concessere strepentes,
Flectendique oculos requie, insomnisque iacebam,
Aegra caput, donec custos clamasset Alector. 
Verum age, cessemus Diui succurrere cuiquam,
Ne forsan telo quisquam figatur acuto.
Cominus insignes, si uel Deus iret in hostem,
Coelitus autem omnes litem spectemus ouantes”.
Sic ait et morem gesserunt ordine Diui.
Conuenere omnes spaciumque iuere per unum,
At duo praecones portabant Martia signa.
Tunc lituis culices stabant pulsantibus aures,
Edentes magnum strepitum bellique tumultum,
Iuppiter et coelo pugnae portenta tonabat,
Exclamans primus Lichenora cuspide pungit,
Epatis in medium, per mollis uiscera uentris.
Concidit hic autem pronus sub puluere miles.
Troglodytes autem post hunc iaculatus et ipsum
Pileona fuit, cuius cum uulnere laesum
Pectus erat, nigrae uenerant stigmata mortis,
Vitaque cum gemitu gelido de corpore cessit.
Seuthlaeus uero quatiens, necat Embasichytrum.
Artophagus uentrem Poliphoni uulnere frangit,
Concidit expirans anima uolitante per auras.
Limnocharis quando Poliphoni funera uidit,
Troglodyten petra subito petit ipse molari,
Quem collo, tenebrae facto, tetigere profundae.
Percutiens epar certo feliciter ictu,
Vulnera Crambophagus cernens, festinat ad undas,
Non dubitans altis sese detrudere ripis.
Sed minus effugit, dum frustra flumen adibat.
Non respirauit moribundis, sanguine uero
Purpureo tinxit spaciosi climata ponti,
Cruribus extensis iacet ipse in littore, uenis
Commotus fuerat totis et pinguibus extis.
Tyroglyphum in ripis spoliat Limnesius inde.
Pternoglyphum cernens, Calaminthius extimet ipse
Abijciens autem Clypeum, saltauit in aequor.
Pternophagum Hydrocharis pergebat perdere regem,
Mollia percutiens nodoso guttura saxo,
Effluxit uero cerebrum de naribus amplis
Et multo tellus maculata cruore rubescit,
Iustum Lichopinax occidit Borborocoeten,
Cuspide eum feriens, hic mortuus iuit ad umbras.
Prassiphagus spectans, pede traxit Cnissodiocten,
Suffocat lacubus, manibus tenet ipseque neruos.
Psicharpax sumpsit sociorum funere poenas
Et misit telum medium Pelusij in epar.
Occidit ille anima tristem uolitante sub Orcum,
Pelobates autem mox coenum iecit in ipsum,
Obscurans oculos, ferme excaecasset ibidem.
Ast ille iratus praegrandi robore palmae,
Accipit immensum terrae deuerticae saxum,
Pelobatae hoc genua infestat dextrumque repente
Crus fractum apparet, cadit ad terram ille supinus.
Craugasides, ultor socij rursum iuit in ipsum.
Illius infligit tristissima uulnera uentri,
Iuncus acutus enim discindit cuspide pellem,
Omniaque emanant in nudam uiscera terram,
Forti extracta manu cum longa lancea ab aluo.
Sitophagus ripis cum talia cernere coepit,
Claudicat ex bello rediens luctuque laborat.
Conatur sese uicina abscondere fossa,
Saluus ut effugiat dirae discrimina mortis.
Troxartes caedit Physignathon in pedis imum,
Tunc subito fugiens, liquidum saltabat in amnem.
Hunc ubi conspexit dubiae in discrimine uitae
Troxartes, rursum incurrens occidere tentat.
Prassaeus uero cum iam uidisset eundem,
Cui nec mortis erat, nec uitae certa facultas,
Per pugnatores ueniens, iaculatur acuto
Iunco, non fregit fortis pugnacula scuti,
Ipsius autem acies gladij uiolenta tenetur.
Vnus erat iuuenis clarus de Muribus autem,
Filius innocui carissimus Artepibuli.
Princeps ostendens Martem fortis Meridarpax,
Pugnando primas tenuit prae Muribus ille.
Hic iuxta fluuium stabat solusque superbo
Iactabat clamore genus se perdere uelle
Ranarum, quamuis miscerent praelia contra.
Et dictum comitata fides non fera fuisset
(Illius quoniam pollebat robore pectus),
Si non sensisset pater ipse hominumque Deumque,
Commiseratus ibi tunc Ranas atque fuisset.
Haec autem dixit commoto uertice uerba:
„Magnum opus, o Diui, cernunt mea lumina certe.
Non paruum in lymphis stupefecit me Meridarpax,
Ranarum cupiens antiquam extinguere stirpem:
Sed nos nunc celeres mittamus Pallada Diuam
Et tumidum Martem, pugnam uitare coactus  
Vt discat, quamuis multa uirtute coruscet”.
Iuppiter haec fatus, Mars autem talibus insit:
„Iuppiter omnipotens, nec ego, nec caesia Pallas
Possumus a tanta Ranas iam clade tueri.
Auxiliatores age, sed nos ibimus omnes
Aut iaculum mittas, per quod Titanibus arma
Sunt excussa feris, illis pereuntibus olim
Strinxisti Enceladum, genus atque agreste Gigantum”.
Sic ait et fulmen Saturnius aethere misit.
Intonuit primum et magnum commouit Olympum.
Sed post terribili mittebat fulmine telum,
Hoc certe a manibus summi Iouis exijt ardens.
Terruit ille quidem Mures Ranasque superbas.
Sed non cessarunt coepto a certamine Mures,
Conati penitus Ranarum euertere gentem,
Iuppiter auxilium si non misisset Olympo
Afflictis Ranis, stragem miseratus earum.
Ex improuiso uenere incudibus amplis,
Incuruis pedibus, sinuosis gressibus, ore
Ostrei habente cutem, gestantes ossea membra,
Lati humeros, ualidi nimium rutilantibus armis,
Blaesi, neruosis manibus, qui a pectore cernunt,
Octopedes, duplices facie manibusque teneri
Non possunt, proprio dicuntur nomine cancri:
Hi praeciderunt caudas cito Muribus ore,
Palmas atque pedes et lancea flexa cadebat.
Tunc metus inuasit uehemens ex ordine Mures,
Aufugiunt magnis intenti cursibus omnes,
Cum sol occiduas iterum uergebat ad undas,
Finis et unius belli est confecta diei. 