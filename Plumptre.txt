Arma virumque sonent alij madidumque cruore
Ilion, Oedipodumque acies; mihi majus Apollo
Cantandum praecepit opus: tu maxima vatum,
O dea Calliope (heroum quam gesta referre
Et versu celebrare juvat), da numine Phoebi
Carmine belligeras digno mihi dicere ranas
Et mures; grauior queis praelia movit Erinnys:
Quanta giganteis nunquam tentata lacertis
Aut valida Aeacidis dextra. Tantusne pusillis
Est animi furor aut caedis tam dira cupido?
Nunc age, quae tantos peperit discordia motus
Expediam et primae revocabo exordia pugnae.
Digressum tonui quondam telluri hiatu,
Deprendit miserum felis venatica murem:
Non bene captivo dentes infixerat; uncis
Faucibus elapsum, cursu pedibusque fatigat:
Ille cava fugiens tecti per maenia rima
Evadit; nec adhuc posita formidine in agros
Fertur et instantem tergo putat inscius hostem.
Post varios tandem errores confectaque cursu
Iugera multa vago; secreta valle latentem
Venerat ad lucum: sic illum fata ferebant.
Fons illustris erat, multis uberrimus undis:
Vnde oriens vario flexu per gramina rivus
Irriguas fert lenis aquas longumque perenni
Flumine molitur cursum; dehinc obsitus alto
Margine, crescentes in stagnum colligit undas:
Gramineo virides ripae velantur amictu;
Queis facili laevis subsidens area clivo
Sternitur aurataque nitens flavescit arena:
Vndique stant densae salices et vimine crebro
Per summa hirsutos protendunt ora lacertos;
Lene susurranti solitos dare murmura fronde.
Huc ubi pervenit varijs ambagibus actus,
Defessusque viae; gelido sitientia rivo
Guttura pertinxit mollique quievit in herba:
Hic labor extremus, longarum hic meta viarum.
Iam felem meminisse juvat positoque timore
Taedia jucundo lusu finire laborum:
Nunc agiles vnda ducit stridente choreas,
Nunc cantu, plausuque fremit; nunc laetus ab imo
Fonte repercussos spectat de littore vultus.
Ecce autem tenui lapsus Physignathus vnda
Vidit nec vidisse satis; stupet usque videndo:
Miratur caput auritum, vultusque comatus,
Armatosque pedes longamque per inguina caudam:
Tandem caerulea madidum caput extulit unda.
Quis novus hic nostris compares advena ripis?
Quam referens! Quales ostentans corpore vultus!
Credo equidem (nec vana fides) genus esse deorum
Montieolum aut Satyris numen sylvestribus ortum:
Quisquis es, o salve; ingratus nec nostra subisti
Tecta, nec indigni jam te capit hospitis aula:
Namque ego ranarum princeps, qui sedibus istis
Impero, stagnantum late regnator aquarum:
Ergo age (quandoquidem ignotus mea regna petisti)
Fare quis es, qua gente satus, quibus editus oris”.
Olli haec adverso Psycharpax rettulit ore:
„Tantaene vos generis tenet ignorantia nostri?
Quod non aethereae volucres, quod nemo deorum
Aut hominum ignorat: primae mihi stirpis origo
Lychopinax, qui regalem sortitus honorem
Ante Iovis regnum mures ditione tenebat:
Editus huic longa serie successit avorum
Troxartes, dignis cui quondam juncta Hymenaeis
Regia Lychomule, veteris sub maenia Troiae
Me peperit variisque eductum nutrijt escis:
Non vitam aethereis (falso ut tu rere) sub auris
Nudus ago, nemorum aut duri vagus incola montis:
Vos fors ista decet, mihi clara palatia regum
Tectaque marmoreis alte surgentia saxis
Incolere humanisque datum est accumbere mensis:
Odi ego radicum morsus herbaque palustres
Graminaque et caules, haec vobis pabula sunto.
Dat mihi odoratos multa pinguedine morsus
Perna nec ingratos oleum mihi sufficit haustus:
Lauta parat nostro ventri convivia pistor
Et coquus et lanius, nec desunt lactea nobis
Fercula, magnorum nec quae juvat ora deorum
Ambrosia aut quaecunque hominum sunt digna palato”.
Talia jactanti contra Physignathus infit:
„O te foelicem et regali sanguine clarum!
Euge! Tuum genus agnosco fortemque beatam:
Non equidem invideo aut miror, foelicior ipse
Et generis quoque honor prior: mihi coelicus ortus,
Nam nebulis aliquando gravis cum increbuit aether
Et calor adverso liquefecit nubila Phoebo;
De coelo lapsas fama est descendere ranas:
Nec mihi sors generi dispar; Saturnius orbem
Cum regeret pater, ambiguam sine limite ranis
Seu tellure dedit vitam, seu ducere in vnda:
Nos Aganippaeum Parnassi culmine fontem
Musarum incolimus sociae, vtreique fluenta
Tyberis aurifluumque Tagum celebremque Lucrinum
Et quascunque tenent divinae Naiades oras:
Mater ubi varias rerum haud improvida fruges
Effundit large natura, legumina, frondes,
Radices caulesque et olentes suaviter herbas.
Rara alimenta, tuo nec forte ingrata palato:
Quid multa? Experiare licet (nec inhospita nobis
Tecta adeo) liquidas facile est tibi nare per vndas;
Ipse subibo humeris, nec me labor iste gravabit”.
Dixerat, ille levi saltu data terga petivit
Et circum innexis haesit cervice lacertis:
Continuo elatus summo de littore fertur
Terraque non ultra pedibus calcanda recedit,
Cum subito horrendis late circumdatus undis
Obstupuit coeloque manus cum voce tetendit:
„Dij bene fit precor hoc oneri quod carpitur”, inquit,
„Navigium, fluctus en! Me undique et undique cingunt,
Exiguae incerto pendentem corpore ranae:
Non sic invectus tergo delphinis Arion
Oceano tentavit iter; nec Agenore nata
Sic quondam aequoreas residens bove transijt undas”.
Talia dicenti cumulo praeruptus aquae mons
Insurgit tenerosque aspergit fluctibus artus:
Tum vero horribilem auditu tremefactus ad auras
Fert gemitum et retro nequidquam in littora ferri
Vota facit, patrijque iterum consistere terris.
Ventum erat in medium procul a tellure profundum,
Protinus (horrendum visu) cum se extulit ingens
Hydrus et immani sulcavit corpore fluctus:
Non tam dira tulit spectacula rana, sed ultro
Subduxit se oneri tacitam, subitque profundo:
Ille miser medijs desertus fluctuat undis:
Quid faciat? Clamare licet: nunc suberis instar
Deprimitur, nunc elatus jactatur in altum.
Irrita (quod tantum potuit) sub fluctibus egit
Brachia: sic letho frustra luctatur et undis:
Et quanquam media aegrotus jam morte tenetur,
Non tamen abstinuit dictis iraeque pepercit:
„Perfide, sic humeris me ejectum deseris alto?
Hoccine promissum hospitium, simulata fidesque?
Scilicet haec animo virtus, me prodere in undis?
Non adeo facile in terra me vincere posses;
Seu jaculo certare velis, liquidave palaestra;
Aut celeri cursu, aut longe fallente sagitta:
Proditione prior tantum me (perfide) vincis.
Dij tibi pro scelere hoc memores fandi atque nefandi
Persoluant grates dignas et praemia reddant”.
Vix animam subeunte gravi jam morte trahebat;
Intima crescentes tentarunt viscera fluctus:
Tum demum Aeolium numen sic voce precatur;
Aeole (si qua deos tangit pia cura suorum,
Si colui infernas semper, tua regna, cavernas,
Si tibi tot nostris caluerunt ignibus arae)
Fer miseratus opem atque instanti me eripe letho:
Sin aliter Parcae et stat inevitabile fatum;
Redde locum morti; terra perijsse juvabit,
Nec vitam ignota misere effudisse sub unda.
Aeolus annuerat, subito cum montibus altis
Laxavit ventos et facto turbine corpus
Extulit et summa moribundum liquit arena.
Continuo auditus gemitus lateque per agros
It clamor: coeunt campestres undique mures
Attoniti et dubia socium sub morte tuuntur;
Languentique fovent animam atque ululatibus instant:
Haud aliter, quam cum in laqueos fera lapsa tenetur,
Mugitu accersit socios; illi undique moesto
Circumstant fremitu et nodos divellere tentant:
Luctisonis mugit late clamoribus aether.
Tum verso scitari omnes et quaerere castis
Tam subiti causam et quae fit fortuna requirunt:
Ille oculos vix tollit humo, dehinc talia fatur:
„Nulla malum fati sors hoc effecit, amici:
Haud saltem ignotas petijssem credulus oras,
Ranarum hospitio fretus, mihi vita maneret!
Namque dolo per aquas ductum Physignathus, hospes
Perfidus, in medijs letho me prodidit undis".
Sic fatus supremam animam cum voce refudit.
Extemplo urbanos, rerum cita nuncia, mures
Fama petit; mei sumque dolo Psycharpaga narrat:
Olli discurrere citi, fusisque patentes
Agminibus complere agros gemitusque dedere:
Primus ibi ante alios planctu lugubris et amens
Troxartes, pater infoelix Psycharpagis, omnes
Percurrit, natumque petens, super ora jacentis
Procubuit, tristesque effudit voce querelas,
Cum gemitu et lachrymis et luctisono singultu:
Nec minus indoluit ploratu caetera turba
Maesto suspirans socium, sed, debita morti
Munera, persolvit lachrymas, tum membra pheretro
Fluctibus et multo fletus humentia rore
Imponunt, piceoque humeros velamine et ora
Induti sub humo solenni funere condunt:
Tum saxo tumulum signant et carmine saxum:
Hic jaceo ignotis Psycharpax mersus in undis;
Invictum virtute, dolo quem prodidit hospes.
At non interea genitor solaminis expers
Temperat a moerore animum, sed funere nati
Haeret adhuc, nati ante oculos versatur imago:
Ardescitque magis luctu; subit ira doloris
Vlcisci autorem et sceleratas sumere poenas.
Ergo omnes altis socios accersit ab antris,
Qui postquam summa coierunt principis aula,
Talia percusso consurgens pectore fatur:
„Vsquadeone mihi peragatur luctibus aevum
Dijs simul inviso et fatis? Satis una superque
Vidimus exitia et natorum fata duorum:
Hunc felis (novistis enim) laniavit; at illi
Deprenso ancipiti fatalis machina nexu
(Muscipulam plerique vocant) praecordia fixit.
His saltem fortuna malis saturata fuisses!
En! Ultra nos fata movent: jam tertia vobis
Additur in luctus prolis jactura paternos;
Quam modo fatali mersit Physignathus unda.
Tot mala natorum passi jam funere, an ultra
Sic patimur? Tunc ferre juvat, cum certa negatur
Vindicta: haud rostro nunc vos metuendus acuto
Accipiter felive rapax, sed rana lacessit:
„Scilicet in generis damnum atque opprobria nostri
Tantum haec audebit; nec erit Psycharpagis ultor?
En toties patrem orbatum! Nunc vindice dextra,
Nunc animis opus est, poenamque injuria poscit.
Exarsere omnes animo totumque per agmen
It fremitus: bello (sic stat sententia) ranas
Perdere conclamant, facinusque ulciscier armis.
Arma fremunt, primusque caput sublime comanti
Troxartes galea induitur dictisque furentes
In rabiem accendit socios: haud segnius illi
Arma parant, duro circumdant tergore pernae
Brachia, pectoribusque aptant thoracas ahenos,
Setiferasque humeris chlamydes, stant cassidis usu
Tegmina dura nucum niveis horrentia plumis.
In turmas partitae acies; sua quisque capessit
Tela: gerunt alij gravidas post terga pharetras,
Letiferosque manu sinuatos flexibus arcus:
Scuta ferunt alij laevis et spicula dextris.
Pars acubus longas simulantibus emicat hastas
Armatumque latus valido praecingitur ense:
Pars depictarum signa elevat antennarum.
Continuo ex procerum summis, praeco Meridarpax
Eligitur Boschytresatus, qui flebile ranis
Indicat bellum et tristes denunciet iras:
Protinus ad liquidas pede festinante paludes,
Stagnantesque it jussus aquas, ubi littora summa
Stat prope et inflato ranas ciet aere profundo.
Tum quassans caput haec effudit pectore dicta:
Non vestri latuere doli (gens perfida) regis,
Mergere per tumidos ausi Psycharpaga fluctus:
Sed non et mersisse volet! Vos debita tanto
Poena manet sceleri, vestra quod caede piandum est.
Non sic ad Stygias letho male proditus umbras
Solus eat; socios vos secum in funera poscit:
Vindictam Mars cuique vovet. Bella, horrida bella
Intonat et nudum per tempora concutit ensem.
Stant dubijs tremefacti animis diversaque multa
Murmura voce ferunt: quae belli causa? Quis hostem
Egit in arma dolor? Quid agant? Tum protinus ima
Concilium ex socijs cogit Physignathus unda:
Qui postquam intrarunt liquidi penetralia regni:
Tum solio rex ipse prior sic fatur ab alto:
„Vos animae fortes socij, per stagna quibuscum
Vivere mi natura dedit, patriasque paludes,
Nunc etiam fortuna mori dabit: en! Mihi quantis
Fervidus et vobis instat terroribus hostis:
Scilicet e nostro deberi sanguine poenas,
Forte quod insuet a nimium temerarius unda
Psycharpax fata oppetijt: me criminis hujus
Innocuum vosque insimulant, hinc bella parari
Cernitis hostileque acies: commune periclum
Pellere nunc fortuna jubet patriamque tueri.
Si qua animo virtus, jam jam tentanda: parati
Solvite corda metu gelido, timuisse periclum
Par est atque pati: justae fiducia causae
In palmam accendat vires, sin nulla potestas
Stat virtute, dolo saltem superabitur hostis.
Vtile consilium paucis (audire) docebo:
Iungamus validas per littora summa cohortes
Excepturi hostes, ubi primum buccina signum
Clara dabit, versis curramus in agmina turmis:
Sic vi praecipites subita de littore pulsi
Immergantur aquis: licet hinc sperare trophaeum.
Ergo agite (en! Ultro se offert victoria nobis).
Arma parate animis hostique occurrite vestro.
Haud mora, digrediuntur aquis et littore fusi
Corrodunt tenues, simulata hastilia, juncos:
Vim isteis salicum curvant de faetibus arcus:
Implentur cannis pharetrae, queis ferrea culpis
Vipereo splendet venas infecta veneno.
Tum vero arboreis avulso cortice truncis
Loricae et vasti fiunt clypea aemula mundi:
Verticibus cochleae, ripis quae forte jacebant,
 Aptantur galeae et pluma frondente tremiscunt.
Protinus armati in varias coiere phalanges,
Sub signis stat quaeque suis: ipse ordine primus
Incedens, totum duxit Physignathus agmen,
Aurata insignis galea, quem deinde secuti
Lento processere gradu, paribusque per agros
Alterna serie spatijs et passibus ibant.
Sera propinquantem donec lux attulit hostem.
Planities inter geminos fuit arida colles,
Cujus utrinque latus sinuoso flumine claudit
Rivus et undarum vena fallente pererrat;
Aequa solum, nulloque affectans aethera colle
Horrida nec dumis, nec aratri vulnere tractu
Sulcorum interscissa cavo, sed cespite laevi
Velata et salicum late circumdata muro:
Aptior Emathijs bello haud patet area campis.
Hic primum coiere acies et castra locarunt.
Sol ruit interea sub aquis, reparataque Phoebo
Iam verso rubicunda diem lux orbe reduxit.
Haud mora se eripiunt stratis somnoque soluti
Arma omnes repetunt: tum iunctas ordine turmas
Direxere duces et sub sua signa vocarunt:
Fit sonus armorum strepitu et clamore regentum.
Penniferas acie prima statuere sagittas,
Spicula dehinc, latoque illinc hastilia ferro:
Agmina fulmineae claudunt extrema bipennes.
Ferrea telorum it nubes; crebrae undique clara
Cuspidis aura nitet radijs: hic tympana diro
Murmure pulsa sonant, hic undant Martia signa;
Rarior hastarum sylvis intermicat aether.
Iamque omnis campis exercitus ibat apertis:
Cum subito in medias gemine per inane volantes
Devenere acies muscae, queis vertice crista
Clara stetit pictoque humerus splendebat amictu,
Aereaque armato pendebat buccina tergo:
Continuo raucis belli praenuntia in altum
Elatis dant signa tubis, it clangor in auras
Terribili sonitu et trepidantia sidera pulsat:
Concussi tremuere poli; tum Iupiter alto
Territus in campos late despexit Olympo
Vidit et armatas acies, Vanosque timores
Risit et ingentem coelo patefecit hiatum.
Pallada dehinc divosque vocat, queis talia fatur:
„Cernitis hic quantos terris auraque tumultus
Misceat armatorum acies? Quot milia nunquam
Thebanas petiere arces, quantosque Pelasga
Haud quondam arboreis effudit machina costis:
En quibus (horresco aspiciens) in praelia telis
Martius armatos egit furor: en quibus omnes
Pugnandi ardescunt studijs animisque superbi
Aethereos vibrant contos, coeloque minantur.
Haud equidem magis extimui tunc, cum horrida summo
Titanum scelerata cohors inferret Olympo
Praelia et avulsis in sidera montibus iret:
Quippe his saevities major; qui corpore quantum
Terrigenis cedunt, tantum illos pectore vincunt:
Quam spreto secura metus sunt corda periclo,
Quam fera vis animi cunctis, quam saeva cupido
Vindictae caedisque furens et sanguinis ardor!
Quisque hostile caput, saltem aut se devovet Orco
Atque deos in vota vocat coelumque fatigat.
Ecquis erit vestrum auxilio qui forte benignus
Alterutri faveat parti? Queis jam Aegida Pallas
Incuties? Aut quos durabis Gorgone vultus?”.
Tum sic orsa loqui Pallas: non ipsa (deorum
Summe pater) nostris succurram muribus armis,
Vsqueadeo infestis semper mihi: sacra profani
Assiduo rapiunt furto et mea templa frequentant;
Sacrilego soliti corrodere dente lucernas,
Sacratumque oleum bibulo absorbere palato.
Sed neque ranarum parti magis aequa faverem:
Nec dum animo illius subeunt oblivia noctis;
Qua mihi Trojani fossae post taedia belli
Membra reclinanti. Per agros somnosque petenti
Optatos strepitu ranae impediere sopores.
Ergo (quod in poenas ambo meruere) repulsam
Vota ferant; ope neutra mea pars stetue cadatue:
Ipsa suas fortuna vices agat inter utramque,
Auxilio cessante deum: nos aethere summo
Eventum spectare fatis. Tum protinus infit
Mercurius: „Vos, o superi (mea cura) periclum
Effugite ignari, vestrum quod cuique timendum est:
Longius hinc (moneo) super astra capessite sedes;
Ne qua volans nervo trans nubes acta sagitta
Vulneret incautos, caedemque immittat Olympo”.
Talia coelicolae miscebant dicta, locisque 
Vndique dispositi pugnam spectare sedebant.
Interea ex imo furijs comitantibus Orco
Ecce soror Mavortis adest: camposque repente
Sanguineis invecta rotis, visendaque nulli
Ingreditur per utramque aciem, saeuosque furores
Conferit atque iras animo rabieraque ministrat.
Inde ubi clara dedit sonitum tuba, ferrea toto
Tempestas jaculorum alte nigrescit Olympo,
Vndique stridentes volitant per inane sagittae:
Ceu tonitru primo insonuit cum fervida nubes,
Mox gravis insequitur nimbus, ruit aethere denso
Gutta frequens: pluvio late strepit aura tumultu.
Vulnere crebrescunt caedes: primusque sagitta
Figitur in latus Hypsiboas animamque rubentem
Evomit et virides late cruor inficit herbas:
Proximus huic fato simili comes additur audax
Seutlaeus, quem, crebra manu dum torquet in hostem
Spicula, fatalis veniens intravit arundo.
Inde Tyrocleptes cadit et Pernoglyphus: inguen
Huic medium ingressa est Prassaei lancea, at illi
Cum multo stridore volans horrenda sagitta
Per tempus fixo transivit utrumque cerebro.
Continuo Prassaeum alto Licenoris hasta
Vulnere per thoraca subit; jacet ille cruentus
Et resupinus humum moribundo vertice pulsat.
Tum simul emisso vindex Licenora telo
Victorem petit Hydrocharis; quod turbine adactum
Fulmineo venit et lateri qua baltheus arma
Iuncta ligat, costas perrumpit et ilia ferro.
At vero ante aciem stans Embasichytrus et arcu
Horrendum stridens, hyberna grandine plura
Sparsit in adversos tela imperterritus hostes,
Multaque Tartareis demisit corpora letho
Manibus: illum ardens contra Pelusius hastam
Dirigit et certam certo libramine torquet:
Ipsa manu valida pernicibus advolat alis
Fulminis acta modo, mediaque in fronte recepta
Perque caput galeamque infesto vulnere transit.
Primus in hostiles ausus perrumpere turmas
Boschytres, galea tectus clypeoque fideli
Irruit et per densa viam secat agmina ferro,
Turbineaque furens effulminat undique dextra:
Iamque simul Polyphonum immanemque Hydrocolum.
Prassiphagumque neci dederat: subit ultor in iras
Accensus diro sociorum funere Peleus;
Troglodytemque acremque simul Meridarpaga junco
Percutit extenditque solo: tum fervidus ipsum
Boschytren immane animis et caede furentem
Aggreditur strictumque alte consurgit in ensem:
Continuo stridenti intortum missile funda
Venit in adversum caput inter tempora saxum:
Olli corda gelu torpor lethalis et artus
Occupat; ad Stygias diffugit spiritus umbras.
Protinus ante aciem (Geticis Mars alter in armis)
Craugasides, animo furijsque ultricibus actus
Venit acerba fremens, vultuque horrendus et ira
Scintillansque oculis, necnon et arundine longa 
Terribilis subito in medios ruit: inde per armos
Lichomylum ferro, perque ora Tyroglyphon hasta
Traijcit: illum ultra caedes atque arma ferentem
Artophagus congressus acu splendente petivit:
Qua clypeum chlamydemque simul thoraca bilicem
Transfixit calidumque eduxit pectore flumen.
Confestim Artophago vibratis Calaminthius hastam
Ingentem, arboream, fulgentique aere minacem
Conijcit: ipsa oculis medium observata per auras
Venit in umbonem, clypeoque elusa pependit.
Ille autem amissa metuens sibi cuspide, pugna
Clam se effert, tacitusque ad aquas fugit, ocyus alter
Insequitur, jam jamque manu tenet et parat ensem:
Restitit is, subitoque humenti littore raptum
Iecit in adversum perque, os et lumina caenum.
Tum vero exarsit rabidus, saxumque repente,
Saxum immane, ingens, ripis quod forte jacebat,
Sustulit et magno conamine misit in hostem:
Quem super adveniens, sub terra pondere totum
Obruit et lethum pariter tulit atque sepulchrum.
At vero hunc, tantus pugnae in certamina victor
Dum redit, exultantem animis et caede superbum
Sitophagus petit occurrens, perque ilia junco
Trajectum defigit humo: jacet ille supinus,
Luctansque, stringensque, pedes, inhiansque, gemensque,
Atque animam multis moriens singultibus edit.
Tum contra elato vulnus mucrone Podargus
Sitophago dum triste parat, stans pone bipenni
Pelion humeris dextram abstulit et simul ensem:
Ille furit, laevaque inflicto protinus hosti
Perfregit coxam clypeo: quem denique lapsum
Turma superveniens ad lethum calcibus egit.
Inde Tyrotrocti ex adversa parte cruentum
Vibranti juncum et minitanti cuspide vulnus
Crambophagus ferro incurrit, quod forsan ahenae
Illisum fregit galeae et sic fugit mermis:
Huic stricto obveniens mox Artoclepticus ense
Insilit et crebro circum caput intonat ictu:
Ille tot objecta sustentans verbera parma
Continuo subit et dextra per colla prehensum,
Perque femur laeva et pedibus per mutua nexis
Sternit humi; magno concussa est pondere tellus:
Tum super oranti incumbens, frustraque precanti
Tendentique manus per pectus transigit ensem.
Tunc adeo accensa fervens Artoglyphus ira,
Sitophagum longo percussum tempora conto
Impulit effuditque solo; quem deinde frementem
Pluraque mordaci edentem convitia lingua
Infixit jugulo vocemque animamque repressit.
Quin pugnae impatiens ultra, sitibundus et aestu,
Ora levaturus gelidis arentia lymphis
Limnocharis flumen petijt: hunc forte bibentem
Vidit Elaeopinax; conjectaque eminus hasta,
„I Styga mox bibiturus” ait, cadit ille repente
Per summas extensus aquas; rubet unda cruore.
Ecce autem rapta spirans immane securi
Pernophagus sese in medios dedit: obvius illum
Pelobates acie summa per tela ruentem
Excipit, infestoque occursat fervidus ense.
Fit sonus, ingeminant ictus, strepit aerea rauco
Cassida tinnitu ferrumque umbone resultat:
Is vero, ut mucrone cutem perstrinxerat hostis,
Saevior ultrici insurgens sublimius ictu
Adversum clypei telum defixit in orbem:
Multiplici quod pelle haerens, lignoque tenaci
Detentum, frustra obnixus vellendo, reliquit:
Continuo properans vicini ad littora stagni
Arma refecturus fugit, quem pone secutus
Limnisius, ripa tentat dum evellere juncum
Corripit et medias periturum mittit in undas.
Interea Polyphemus Elaeopinacta peremit,
Boschytrem Hydrocharis; Pelusius Artepibulum,
Cnissodioctem una mactat, celeremque Podargum:
Pelocharim contra Tyrotroctes, Borborocaetem
Immolat Artoglyphus, Pernotroctes Charilimnum.
Necnon et socios haud deserturus in umbris
Sternitur infoelix Pelusius; Hydrobatesque,
Crambophagusque acer, Polyphemusque, Hydrocarisque,
Hydrocharis, quo non alter praestantior arcum
Tendere vel telo distantes figere metas.
At non ipse alijs belli Physignathus autor
Segnior, obstantes late victricibus armis
Fulminat horrendum in turmas et proxima ferro
Quaeque metit: segetes veluti cum noxius ignis
Corripuit forte aestivas, incendia late
Spargit et arentes ventis impulsus aristas
Depopulatur edax; it fumus et undique flamma.
Haud secus ille animis ardens actusque furore
Indomitus ruit et via qua densissima, ferro
Sternit ubique acies et tristia funera miscet.
Non tulit hanc speciem, furijs accensus et ira
Troxartes, medium subita vi rupit in agmen.
Signavitque oculis hostem, jaculoque petivit:
Ille repente gravi per ventrem saucius ictu
Concidit ad terram pronus; subit ocyus alter,
Impressoque genu collo, simul ense recluso,
„Sic nostras impune manus evadere (demens)
Sperasti te posse”, inquit „morietur inultus
Psycharpax? Natus, merito hoc te vulnere natus
Immolat et poenas scelerato ex sanguine sumit”.
Sic fatus mucronem adverso pectore condit.
Hic primum occiso duce (nec jam viribus ultra
Oppugnare acies poterant, aut ferre ruentes)
Defecere animis ranae, praecordia frigus
Tum subit, inque pedes mens decidit: ocyus omnes
Accelerare fugam pauidae. Tanto acrius illi
Instant et jaculis immittunt funera, nondum
Vindictis saturati animos et caedius arma:
Etsi continuo pugnam Tritonis ab alto
Despiciens, victis haud suocurrisset, Olympo,
Omnibus illa dies ranis suprema fuisset.
At dea jam tantas clades pertaesa videndi
Sic affata Iovem est: „O, qui mundi arbiter aequus
Numine perpetuo rerum, vel quicquid Olympo,
Vel quicquid terra geritur, moderaris habenas, 
Et tam sanguineae spectas praelia pugne,
Nunc bellam hoc cessare velis, neu funera divos
Coelestes oculis ultra tot dira tueri:
Heu miseros nimium terrae sine fine labores!
Quas ferro strages, quot vulnera saeva cruenti
Edidit hic Martis rabies! En caedis ubique
Indicium et tanti signum lachrymabile belli:
Sternitur omne solum telis, cruor undique campis
Purpureis undat rivis, montisque superne
Aemula conscendunt densata cadavera coelos.
Necdum etiam tanto satiatus sanguine miles
Saevit adhuc, armisque ferox in vulnera pergit.
Sat furijs, iraeque datum est: jam denique victas
Respice et indomitas hostis dispesce phalanges.
Sunt tibi Cyclopum manibus Vulcania tela
Facta, Giganteas poteras queis vincere turmas:
Mille tibi sunt monstra polo, tibi mille tremendae
Formarum species: terrorem hinc incute saevo
Victori, tantosque metu compesce furores”.
Audijt Omnipotens, oculis cum sidera lustrans
Serpentem inter signa videt coelestia Cancrum,
Quem simul ereptum de sedibus aetheris alti,
Coelitus intorsit nebulis, subitoque fragore
Subjectas moto in terras demisit Olympo:
Ille ruens per inane super media agmina magno
Cum sonitu venit, atque solo jam redditus imo
Lente inter densos obliquo tramite gressus
Flectit et horrendum se se spectantibus offert.
Olli discurrere citi et conversa dederunt
Terga fugae. Summo jam declinabat Olympo
Phoebus et alterno vesper caput extulit ortu:
Quem mox atra sequens caliginis umbra, diei
Imposuit finem, qui pugnae terminus idem est.