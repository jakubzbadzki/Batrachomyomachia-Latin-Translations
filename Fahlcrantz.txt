Incipiens primum Musarum Heliconius oro
In mea corda chorus descendat carminis ergo,
Haec super inscripsi nuper quod genua tabellis,
Indomitam pugnam, Gradivi opus armipotentis,
Edere cunctorum cupiens mortalium ad aures,
Ut bellum cierint animoso pectore ranis
Terrigenum mures imitantes facta Gigantum,
Quae fama est hominum. Tali sed coepit ab ortu:
Mus olim sitiens, elapsus felis ab ira,
Applicuit mentum vicinae molle paludi,
Nectarea laetatus aqua: conspexit at illum
Garrulus undicolum quidam, sic deinde locutus:
„Dic, peregrine, quis es? Quibus editus? Unde profectus?
Cuncta fide profer; vanus videare caveto.
Quod si te sciero dignum, mea tecta subibis
Hospite meque feres multa et praestantia dona.
Rex ego Physignathus, stagni veneratus in undis,
Perque dies omnes ranarum regna guberno.
Meque ipsum Peleus genuit pater, Hydromedusae
Eridani ripis quondam commixtus amore.
Te quoque praestantem formaque et robore cerno,
Sceptriferum regem bellatoremque superbum.
Ergo age, prognatus quo sis genere, ocius ede”.
Psicharpax contra respondens talia fatur:
„Quid me, care, rogas stirpem? Nota omnibus illa
Divis atque viris generique per alta volantum.
Nomine Psicharpax dicor; sum sanguine cretus
Magnanimi patris Troxartae, sed mihi mater
Lichomyle, Pternotrocta generata tyranno.
Cella me genitum nutrivit edulibus illa,
Ficus atque nuces diversaque pabula praebens.
Sed me, dissimilem natura, reddere amicum
Qui possis? Tibi enim reperitur vita palude;
Mi contra, quaecunque hominum, corrodere mos est.
Nec me ter pistus panis latet orbe canistri,
Nec chlamydata, ornant quam sesamotyra, placenta,
Non frustum pernae, niveo non hepata peplo,
Caseus aut nuper dulci de lacte coactus,
Quaeque placent ipsis, bellaria mellea, divis,
Non quaecunque coqui ponunt epulanda virorum,
Ornantes variis pulmentis usque patellas.
Non umquam belli certamen triste profugi,
Sed recta ingrediens in primis proelia tento.
Non hominem timeo, quantumvis corpus agentem,
Sed lecto accedens digitum demordeo primum
Et calcem prendo; nec tangitur ille dolore,
Nec placidus somnus memet mordente recedit.
Sed duo de cunctis tota tellure pavesco:
Cum fele accipitrem, causas mihi saepe doloris
Et tristem laqueum, fatali fraude repletum.
Praecipue trepido (namque illa est optima) felem,
Quae rima tectum per rimam quaeritat ipsam.
Non crambe aut raphanis ego, non colocynthide vescor,
Non viridante praso pastum quaerove selino.
Namque haec undicolis vobis alimenta parantur”.
Physignathus contra subridens talia fatur:
„Ventre quidem exsultas, hospes, sed plurima et ipsis
Sunt terra atque lacu nobis miranda videre.
Nam duplicem ranis vitam Pater annuit ipse,
Insultare solo corpusque immergere lymphis.
Disjuncta et geminis elementis tecta tenere.
Haec quoque si cupias, facilis cognoscere res est.
Scande meum dorsum retineque: perire nequibis;
Sic poteris laetus nostros intrare penates”.
Haec ait et praebet dorsum, saltuque resedit
Ille levi, manibus complectens colla tenella.
Itque ferox, donec portus videt esse propinquos,
Physignatho laetus per aquam labente; sed inde
Purpureo fluctu respersus multaque plorans
Jam frustra sapiens queritur scinditque capillos
Atque pedes ventri subnectit; corque tremiscit
Insueto penitus, terramque attingere flagrat
Immensumque gemit gelido cogente timore.
Duceret ut remum, caudam primum explicat undis,
Dumque rogat superos, liceat tellure potiri,
Purpureo fluctu respersus multaque clamat
Et tales memorat voces atque ore profatur:
„Non ita gestavit dorso tum pondus amoris
Taurus, quum Creten Europam gurgite ferret,
Fluctibus ut tecto tergum me rana prementem
Vexit, aquam tollens pallentia membra per albam”.
Hydrus at apparet subito, spectare timendus
Ambobus, rectumque tenet super aequora collum.
Hunc ubi Physignathus conspexit, mergitur alto,
Nil reputans, qualem periturum linquat amicum.
Ima petit stagni mortemque elabitur atram.
Ille, ubi deseritur, cecidit resupinus in undas,
Haud mora, compressitque manus striditque supremum.
Saepe quidem sub aquas est mersus saepeque rursus
Calcitrat emergens; nec fas evadere fatum.
Jamque pili summum pondus traxere madentes
Et tandem moriens has edidit ore loquelas:
„Non haec aggressus, Physignathe, fraude latebis,
Qui me navifragum ceu saxo corpore trudis.
Pessime, me numquam melior tellure fuisses
Pancratio et lucta cursuque, at fraude viarum
Dejecisti in aquas. Oculos sed habet deus aequos;
Nec fugies nostro repetitam milite poenam”.
His dictis animam mus fluctibus efflat; at illum
Lichopinax molli residens super aggere cernit.
Exululat graviter, currensque haec muribus affert.
Fata simul norunt, omnes furor occupat ingens,
Praeconesque suos jusserunt lucis ad ortum
Concilium gentis Troxartae in tecta vocare,
Afflicti patris Psicharpagis, unda supinum
Quem tulit exanimo porrectum corpore, necdum
Ripa habuit miserum, medio pontoque natabat.
Ut celeres orto venerunt lumine, primus
Ob natum incensus Troxartes surgit et insit:
„Solus ego ut tulerim lugubria multa, sodales,
A ranis, nulli fatum non triste paratur.
Nunc ego, morte tribus natis, miserandus ademptis.
Ac rapuit primum cunctorum pessima felis
Occiditque extra deprensum saeva cavernam.
Crudeles homines leto misere secundum
Artibus inde novis, lignum ut reperere dolosum,
Muscipulam dicunt, funestam muribus hostem.
Tertius hic, carus sanctae matrique mihique,
Physignathus missum quem suffocavit in altum.
Verum agite, arreptis armis gradiamur in illos,
Arte laboratis ornati corpora telis”.
Haec fatus cunctis persuasit cingier armis.
Instruxitque illos Mavors, cui proelia cordi:
Ergo ocreas primum circum sua crura dedere
Effractasque fabas apte finxere virentes,
Quas ipsi assiduo rodebant nocte labore.
Ex coriis calamo vinctis thoracas habebant,
Detracta feli fabricatos pelle scienter.
Pro clipeo medius lychni fuit umbo; sed hasta
Est bene grandis acus, telum Mavortis ahenum.
Temporibusque nucis sedit pro casside cortex.
Sic mures stabant instructi; gurgite contra
Hoc viso ranae emergunt unaque coactae
Consilium belli commune habuere tremendi.
Unde haec seditio, dum quaerunt, quive tumultus,
Jam prope contendit praeco sceptrumque tenebat,
Fortis quem genuit Tyroglyphus, Embasichytrus,
Nuntia dura ferens belli, sic ore locutus:
„O ranae, mures vobis misere minati
Dicere, ut ad pugnas armetis corpora belli.
Nam videre lacu Psicharpaga fraude peremptum
Physignathi regis vestris; sed cernite pugna,
E ranis quotquot ductores estis in armis”.
Talia dicta dedit; cunctis vox pervenit aures
Et generosarum ranarum pectora turbat.
Sed fremitu medio surgens Physignathus insit:
„Non mihi mus, socii, caesus visusve perire,
Ipse sed est certe ludendo mersus in undis,
Non nantes imitans. Illi nunc inde scelesti
Me culpa vacuum carpunt; scrutemur at omnes,
Perdere qua detur mures rationes dolosos.
Ergo ego, quae factu credo nunc optima, dicam.
Corpora muniti simul omnes stemus in armis
Marginibus summis, praeceps ubi ripa paludis.
Tum, simul irruerint in nos conamine sumpto,
Casside comprensum, quicunque erit obvius, ipsum
Tegmine cum capitis recta jaciamus in undas.
Sic suffocatis rudibus sub gurgite nandi,
Murium ob interitum statuemus laeta tropaea”.
Haec igitur fatus nullum non induit armis.
Malvarum foliis sibi circum crura dedere;
Betis loricas habuere virentibus, amplis;
Crambarum clipeis folia aptavere perite.
Lancea de junco praelongo cuique paratur.
Cornua de cochleis teneris tum tempora cingunt.
Ordinibus celso stipatis aggere stabant,
Spicula vibrantes, omnesque impleverat ardor.
Jupiter hic, superis stellata in templa vocatis,
Vim simul ostendit bellique virosque superbos,
Multos et magnos ac spicula longa ferentes,
Centaurea cohors qualis graditurve Gigantum,
Suave rogat ridens, qui ranas quive juvarent
Afflictos mures, simul haec ad Pallada fatur:
„Muribus auxilium laturane, filia, perges?
Namque tuum templum persultant usque frequentes,
Nidore allecti grato dapibusque sacrorum”.
Jupiter haec; contra retulit cui talia Pallas:
„Non ego, magne parens, afflictis muribus umquam
Adjutrix fuerim, mihi quod mala multa dederunt
Sertaque laeserunt lychnosque cupidine olivi.
Sed nimis hoc animum, quod commisere, momordit.
Corrosere peplum, tenui subtemine textum
Mole mea magna, quum tenuia stamina nessem.
Hoc secuere mihi; sartor nunc instat acerbus
Multaque me poscit, factumque irascor ob illud.
[Poscit et usuras, non hoc tolerabile divis.]
Nec, quod texturae dederat, nunc reddere possum.
Sed neque sic umquam cupiam succurrere ranis.
Nam nil sunt animis stabiles; sed me quoque nuper,
Quum bello rediens, multo defessa labore,
Optarem somnos, oculos vetuere strepentes
Claudere vel minimum; jacuique orbata quiete,
Tacta dolore caput, civit dum carmina gallus.
Ast age, caelestes, illis mittamus adesse,
Ne quisquam nostrum jaculo violetur acuto,
Neve quis aut hasta plagas aut sentiat ense,
Nam prope confligunt, divus licet obvius adsit.
Deque polo cuncti laetemur bella tuentes”.
Dixerat; atque omnes morem gessere monenti
Caelicolae, partem simul agglomerantur in unam.
[Tum duo praecones Mavortia signa tulerunt.]
Jamque tubas culices magnas venere tenentes
Terrificumque sonum belli crepuere; sed axe
Jupiter intonuit, certaminis omina diri.
Hypsiboas primum Lichenora vulnerat hasta,
In primis stantem, medium ad jecur ilia figens.
Pronus humi molles foedans ruit ille capillos.
[Instrepuit lapsus, crepueruntque arma cadenti.]
Post hunc Troglodytes jaculans per pectora fodit
Peliona gravi telo; sed nigra cadentem
Mors tulit, atque volans fugit de corpore vita.
Embasichytrum icto Seutlaeus corde necavit.
[Ocimidesque dolens junco illum fixit acuto.]
Per ventrem Artophagus Polyphonum deinde cecidit.
Sternitur hic pronus; tum membris vita volavit.
Limnocharis, simulac Polyphonum vidit obire,
Troglodyten saxo properat violare molari
Cervicem ad mediam; texit nox lumina caeca.
Tendebat splendens telum Lichenor in ipsum
Perque jecur victor transfixit. Sensit ut illud
Crambophagus, ripis fugiens illabitur altis.
Sed neque sic misso certamine percutit hostem.
Obruitur lapsus; tinguntur sanguine fluctus
Purpureo; juxta litusque extenditur ille,
Ilibus et laterum jactatus pinguibus extis.
Tyrophagum posthac ripa jugulavit in ipsa.
Pternoglypho viso graviter Calaminthius horrens
Projecto fugiens clipeo saliebat in undas.
Occidit clarus Philtraeum Borborocoetes,
[Pternophagum Hydrocharis spoliavit lumine regem]
Incusso capiti saxo; stillatque cerebrum
Naribus, et sparso maculatur sanguine terra.
Lichopinax clarum jugulavit Borborocoeten,
Aggressus telo; texit nox lumina caeca.
Prassophagusque videns traxit pede Cnissodiocten
Submersitque lacu, dextra per colla prehensum.
Psicharpax socios ulciscitur inde necatos,
Prassophagum feriens nondum tellure potitum.
Corruit ante illum; concessit vita sub Orcum.
Pelobatesque videns coeni pugnum injicit illi,
Qui fronte inspersa vix non caecatus abibat.
Tum vero exarsit dextraque valente prehendit
In campo positum saxum ingens, pondera terrae,
Pelobatenque genu subter percussit; at omne est
Crus dextrum fractum, ceciditque supinus arena.
Craugasides contra vindex invasit in illum,
Per medium ventrem fodiens; intravit acutus,
Quam longus, juncus, terra simul omnia fusa
Viscera, robusta trahitur quum lancea dextra.
Hoc ubi Sitophagus conspexit litore stagni,
Ex acie cessit claudens pressusque dolore
Fossaeque insiluit, pestem vitaret ut atram.
Physignathum primo Troxartes in pede laesit.
[Ocius afflictus saltu se immisit in undas.]
Semianimum Prassaeus adhuc cernitque jacentem
Perruptaque acie junco jaculatur acuto;
Nec rupit scutum, telique ibi cuspis inhaesit.
Cassidem Origanion ollarum quattuor instar
Percutit huic divus, Gradivum imitatus atrocem,
Unus ranarum praestans per turbida belli.
Hunc ergo invadunt; nec viso sustinet illo
Heroas validos petiitque profunda paludis.
Murium in agmine erat primaevus, nomine clarus,
Comminus arma ferens, clari genus Artepibuli,
Dux, ipsum Martem referens, fortis Meridarpax,
[Eque suis unus praestans decernere bello].
Hic propter stagnum stabat solusque feroxque,
Perdere Ranarum minitans genus armipotentum.
Perfectumque dabat, magnum quod robur habebat,
Ni bene sensisset genitor divumque virumque.
Tum ranas miserans pereuntes, vertice moto
Effudit talem Saturnius ore loquelam:
„Proh! Superi, sane magnam rem lumine cerno.
Non leviter movit Meridarpax, litore stagni
Obtruncare ardens ranas; sed bella cientem
Pallada confestim moneo seu mittere Martem,
Qui quamvis validum cogant absistere pugna”.
Haec ait; at contra respondit talia Mavors:
„Palladis haud sane nec vis, Saturnie, Martis
Praecipitem ranis cladem prohibere valebit.
Sed cuncti auxilio simul ibimus; aut, age, telum
[Mitte ingens, funus Titanum, nobile gestis,]
Quo genus exstinctum Titanum, laude superbum,
Quoque valens quondam Capaneus est ipse necatus,
Vinctusque Enceladus nec non gens saeva Gigantum,
Mitte: via vinces, quicumque est optimus, illa”.
Dixerat; at fulmen torsit Saturnius atrum.
Et primum tonitru magnum tremefecit Olympum;
Inde autem, simulac vibravit, fulmen adegit,
Terrifica arma Jovis; jaculato hoc rege volavit.
Mures ille tonans ranasque exterruit omnes.
At neque sic mures desistunt; sed magis usque 
Perdere ranarum cupiunt genus armipotentum,
Ni cito de magno ranas miseratus Olympo
Auxiliatores misisset Iupiter acres.
Mox loricati veniunt, gens ossea, paeti,
Flexipedes, humeris splendentes, brachia curvi,
Oraque forficulis armati, tergora testa,
Extentis manibus, spectantes pectore, valgi,
Octipedes, lati, duri tractare, bifrontes.
Nomen habent Cancri, caudas hi muribus ore 
Cum pedibusque manus resecant; curvantur at hastae.
Hos veriti mures non sustinuere miselli
Tergaque verterunt. Sol iam decessit Olympo.
Hoc perfecta modo est unius pugna diei.
