Musarum incipiens primum chorus ex Helicone
exoro ut subeat mea pectora, carmina dicens,
nuper quae imposui genibus descripta tabellis:
ingens certamen Martis plenumque tumultu
exoptans omni mortali immittere in aurem,
qui mures ranas aggressi sint superantes,
terrigenarum hominum simulantes facta Gigantum:
ut sermo crebruit; atque haec exordia cepit.
Mus sitiens olim elapsusque pericula felis,
admovit mentum tenerum prope flumina stagni,
laetus aqua gaudens mellita; conspicit illum
rana canora, lacu gaudens, ac talia fatur:
„Unde, hospes, venias, quis tu dic, quive parentes. 
vera refer, caveas te monstres falsa loquentem. 
Dignum si comitem cognovero, duxero te intus, 
donaque multa tibi dedero, sint quae hospite digna. 
Sum regnator ego Physignathus, inque palude 
magnus honos sequitur me ranis imperitantem: 
atque pater Peleus genuit me olim, Hydromedusae 
Eridani ad ripas violenti mixtus amore, 
Et forma video te vique alios superantem, 
sceptriferum regem, solitum contendere bello 
esse: agedum, quod sit genus ocius ordine pande”, 
Olli Psicharpax respondens talia fatur: 
„Quid quaeris meum, amice, genus? Cunctis manifestum est
et dis atque viris generique avium aeriarum.
Psicharpace vocant me nomine: filius autem
Troxartae sum magnanimi patris: at mihi mater
Lichomyle est, Pternotroctae quae filia regis.
Spelunca genuit me, et edulia suppeditavit,
ficubus et nucibus pascens varioque cibatu.
Quo modo amicum me facias, nil moribus aequum?
Namque soles in aquis tu vivere: mos mihi contra,
quidquid habent homines, corrodere; nec latet umquam
ter pistus panis, quem condit sphaerica cista,
aut extensa placenta, super quam sesama multa,
non segmen pernae jecora aut albo tunicata,
caseolusve recens pressus qui e lacte suavi est,
dulciolumve bonum, quod et optant numina caeli,
nec quascumque coquus mensis hominum adparat escas,
exornans ollas condimentis variatis.
Nec clamorem umquam fugi ex bello sceleratum,
sed recta ingrediens pugnam, primis coalebam.
Non hominem metuo, magnum etsi corpus habentem;
sed lectum ascendens digitum summum peto dente;
et prendo calcem; quando dolor occupat illum,
me mordente, fugit subito sopor almus et arctus.
Sed duo per terram timeo totam vehementer,
accipitrem et felem, per quos mihi luctus acerbus,
decipulamque gravem, cum sunt mea fata dolosa:
multa equidem timeo felem, cui maxima vis est,
quaeque latentem me per et ipsa foramina quaerit.
Non comedo raphanos, non caules, non colocynthas:
nec vivax me apium, viridis nec brassica pascit:
namque cibi vobis sunt haec habitantibus uda”. 
Ad quae subridens Physignathus est ita fatus:	
„Multa, hospes, celebras de ventre: et plurima nobis
inque palude adsunt et humi, mirabile visu.
Pascuum enim tribuit ranis Saturnius anceps,
per terram saltus et aquis abscondere corpus.
[aedes divisas geminis habitare elementis.]
Si cognoscere vis quae dixi, facta potestas:
scande in terga mihi (sed, ne pereas, bene adhaere),
quo laetus venias tecta in mea sospite cursu”.
Sic fatus, tergusque dedit: citus insilit ille,
impositis tenero manibus collo, leve saltans.
Primum gaudebat, dum proxima litora spectat,
ac recreabat nans Physignathus; ut tamen undis
purpureis demum luitur, tum plurima plorans,
flebat inane dolens, manibus divellere crinem,
ac pedibus ventrem stringebat; corda tremebant
intus ei novitate, et litora adire volebat;
cire graves gemitus, vi frigoris atque timoris.
More trahens remi, caudam protendit in undas
primum, oransque deos ut posset litora adire,
undis purpureis luitur vi: multa ululabat,
et talem dixit sermonem, ex ore relatum:
„Non sic tergoribus portavit pondus amoris
Cretam undis vexit cum taurus Agenore natam,
ut me rana domum sua terga super vehit innans,
pallidum agens fluctu sublatum corpus in albo”.
Terrificum ambobus monstrum, comparuit hydrus
tunc subito, erectum gestans collum super undas.
Hunc ut vidit se Physignathus abdidit infra,
haud talem dubitans socium committere morti:
effugit, subiens stagni infima, fata sinistra.
Ille statim missus cecidit resupinus in undas,
stringebatque manus, alte stridens periturus.
Saepe quidem est in aqua submersus, saepeque rursus
emersit; fatum sed non vitare licebat;
namque pili umentes magnum pondus faciebant:
talia tunc periens effatus denique verba est:
„Haec, Physignathe, non tua facta dolosa latebunt,
qui me ut de scopulo jecisti a corpore in undas.
Me in terra potior non, pessime, nempe fuisses,
pancratio luctaque et cursu: fraude sed usus
me jecisti in aquam. Vindex in numine lumen;
expendes poenam tu muribus, haud mora longa”.
Sic fatus vita gemebundus cessit in undis.
Cernit Lichopinax, qui mollibus insidet oris;	
exululans graviter mures cursu edocet amens.
Ut fatum didicere, gravis subiit furor omnes.
Et tunc praecones jusserunt cogere mures
ad coetum in sedes, sub diluculum, Troxartae;
infelix genitor fuit hic Psicharpagi, in unda
defuncto, extenso, resupino, nec prope ripas
quibat adire miser, media innans aequora ponti.
Surrexit princeps prima tum luce coactis
Troxartes, natoque furens his vocibus usus:
„Et si solus ego, comites, patior mala multa
ex ranis, facta haec cunctis fortuna maligna est.
Amisi infelix tres natos, pignora amoris.
Primum corripiens extra mustela foramen
invisa arreptum violenta caede peremit.
Crudeles homines morte affecere secundum
arte recenti usi, meditati e robore fraudem,
nomine decipulam, letum quae muribus adfert.
Qui dilectus erat mihi tertius et genetrici,
hunc suffocavit Physignathus, in vada ductum.
Quin age, nos armemus, et egrediamur in ipsas,
ornati variis praestantia corpora in armis”.
Sic fatus suasit cunctis concurrere ad arma.
[Hos ferro cinxit Mavors, cui proelia curae.]
Circum crura quidem in primis ocreas posuere,
confracta viridante faba, recteque parata,
ipsi per noctem quam rosere ingredientes.
A coriis calamo tectis thoracas habebant,
scite mustela quos fecere excoriata.
Umblicus taedae medius scutum fuit; hasta
aereum opus totum, praelonga acus, armipotentis:
atque in temporibus nucium pro casside cortex.
Sic stabant mures armati. Quos ubi cernunt,
emergunt ab aqua ranae; regionem et in unam
nantes, consilium cogunt belli lacrimosi.
Mente agitantibus his unde hic motusque tumultusque,
in manibus portans praeco venit prope sceptrum,
Tyroglyphi natus bello indomiti, Embasichytrus,
armorum referens famam malam, et addidit ista:
„Ad vos me, o ranae, mures misere minati,
dicturum vobis armari ad proelia Martis.
Nam videre in aqua Psicharpaga, morte peremit
quem princeps vester Physignathus. Arripite arma,
quaecumque in ranis vestrum fortissima bello est”.
Sic fatus retulit: sermo vero omnibus aures
ingressus, ranis turbavit corda superba. 
Accusantibus haec surgens Physignathus edit:
Murem nec necui nec conspexi pereuntem,
o comites: ludens suffocatus prope stagnum est
hic, ranas imitans innantes: nuncque scelesti
me insontem insimulant: sed consilium properantes
quaeramus, qui sit vafros disperdere mures.
Quae videantur ego dicam nunc optima factu.
Instructi in armis maneamus corpora cuncti
summas ad ripas, ubi praeceps est locus omnis:
quando autem contra venientes egrediantur,
arreptis galeis, quicumque prope obvius adsit,
in stagnum cito eos illis cum dejiciamus.
Undis sic mersis expertibus arte natandi,
laeti e murina statuemus caede tropaeum hic”.
Ad capienda omnes, fatus sic, impulit arma.
Malvarum foliis circum sua crura dedere;
a lata viridi beta thoracas habebant;
in clypeos crambes aptaverunt bene frondes;
juncus acutus erat productus lancea cuique,
et capita e cochleis galeae parvis onerabant.
Constiterunt armis munitae in litore celso,
hastas quassantes; ardebat quaeque furore.
Juppiter in coelum stellatum numina cogit,
et belli ostendit molem fortesque inimicos,
multos et magnos, hastilia longa ferentes,
qualis Centaurorum exercitus atque Gigantum;
qui ranis ridens, qui muribus auxilietur
afflictis quaerit: dein sic adfatur Athenam:
„Auxiliatrix tu num, filia, muribus ibis?
Namque tuum cuncti persultant usque sacellum, 
nidore et praebet quae victima laeti alimentis”.
Haec igitur dixit Saturnius: inde Minerva:
”O pater, afflictis ego muribus auxiliatrix
numquam adsim, quoniam mala fecerunt mihi multa,
serta olei causa laedentes, atque lucernas.
Hoc mentem mordet nimium mihi, quale patrarunt:
quem feci peplum mihi corrosere laborans
trama e subtili, et subtilia stamina nevi;
fecerunt rimas: at nunc instat mihi sartor,
meque urget valde: sic sum commota furore.
[usuramque a me poscit, quod numina terret.]
Mutuum enim nevi peplum, nec reddere possum.
Sed nec sic equidem ranis studeo auxiliari.
Integrae enim neque eis sunt mentes, meque reversam
ex bello nuper, perpessam immitia multa,
expertem somni, non siverunt, strepitantes,
claudere paulum oculos: insomnis ego vigilabam
aegra dolore caput, dum gallus vociferatus.
Abstineamus, age, his vires infundere, divi,
ne nostrorum quis telo laedatur acuto,
hasta vel gladio ne quis corpus feriatur;
nam prope decertant, et si deus obvius adsit;
pugnam e caelo omnes laetemur conspicientes”.
Sic igitur fata est, parent et numina dictis
omnia, eumque locum complent simul agmine denso.
[Praecones autem duo belli signa ferebant.]
Terribilem culices, ingentia classica habentes,
tunc belli strepitum cecinerunt, intonuitque
Juppiter e caelo Saturnius, horrida signans.
Princeps Hypsiboas Lichenora percutit hasta, 
stantem inter primos, in ventrem in hepata pronus
concidit et teneros foedavit pulvere crines.
insonuitque cadens strepuerunt insuper arma
Post hunc Troglodytes Peliona est jaculatus
atque hastam validam per pectus fixit, et atra
mors cepit lapsum corpus tum vita reliquit.
Seutlaeus necuit, cor laedens, Embasichytrum
Ocimides maerens junco hunc percussit acuto:
Artophagusque ferit Polyphonum viscera rumpens
qui cecidit pronus, fundens de corpore vitam,
Cernens Limnocharis Polyphonum occumbere mortem,
Troglodyten feriit praevertens rupe molari
cervicem ad mediam; nox illi lumina texit.
Collimavit in hunc Lichenor cuspide longa,
et feriit, neque aberravit, jecur. Haec ubi vidit
Crambophagus, ripis discedens incidit altis:
ille sed a pugna non cessans percutit ipsum
qui cecidit jacuitque: ac tinctum sanguine stagnum est
purpureo, ipse autem est exporrectus prope litus,
chordis et crassis intestinis revolutus.
Tyrophagum his ipsis in ripis morte peremit.
Pternoglyphum cernens timuit Calaminthius intus;
abjecto clypeo saltu se immisit in undas.
Philtraeum fortis prostravit Borborocoetes,
(Pternophagum Hydrocharis regem demisit ad Orcum,]
saxo percutiens ad sinciput; absque cerebrum
stillabat naso, foedata et sanguine terra.
Fortem Lichopinax occidit Borborocoeten,
hasta aggressus; ei caligo lumina texit.
Cernens Prassophagus, traxit pede Cnissodiocten 
in stagnoque manu suffocat tendine prenso.
De extinctis sociis Psicharpax proelia agebat;
Prassophagum feriit, qui nondum evaserat undis;
ante ipsum cecidit, dum spiritus ibat ad umbras.
Caenum Pelobates, ubi vidit, jecit in ipsum;
illevit frontem, prope caecum reddidit ictu.
Concitus ille furore, manu arripuit grave forti
saxum, forte jacens in campo, pondera terrae,
Pelobatenque icit sub poplite: tota refracta est
tibia dextera; humi jacuit tunc is resupinus.
Craugasides iterum defendens ibat in ipsum,
et ventrem in medium percussit: juncus acutus
tunc totus subiit, effusaque viscera cunta
sunt valida per humum dextra sub cuspide tracta
Haec ubi Sitophagus vidit de fluminis oris,
e bello claudus, graviter cruciatus, abibat:
in fossam saliit, fugeret quo fata sinistra.
Icit Troxartes Physignathum ad ultima cruris.
[in stagnum fugiens saluit cito, praeda doloris.]
Prolapsum ut vidit Prassaeus adhuc spirantem,
ivit per primos, juncum et contorsit acutum:
nec fregit scutum; stetit hastae cuspis ibidem.
Eximiam galeam ferit huic ex quattuor ollis
divus Origanion, imitans ipsum Armipotentem,
ranarum pugnans in turba fortiter unus;
irrupere in eum; quod cernens, ferre nec ausus
heroas validos, subiitque profunda paludis.
Forte inter mures juvenis puer exsuperabat,
e prope pugnator, satus eximio Artepibulo,
princeps, Marti ipsi similis, fortis Meridarpax, 
[pugna inter mures solus supereminet omnes.]
Ad stagnum elatus stetit abs aliisque seorsum,
ranarumque necem jactabat belliferarum,
Ac fecisset jam, cui robur maximum adesset,
ni cito vidisset genitor hominumque deumque. 
Juppiter est ranas pereuntes tum miseratus;
atque caput quatiens, his vocibus ora resolvit:
„Hei mihi! Opus certe magnum mea lumina cernunt!
Movit me haud leviter Meridarpax, qui minitatur
ad stagnum ranas occidere: sed properantes
Martem mittamus vel Pallada bellipotentem,
qui quamvis validum longe a certamine vertent”.
Dixit Juppiter haec: ita Mars responsa remisit:
„Palladis haud sane, Saturnie, vis, neque Martis,
exitium a ranis avertere triste valebit.
Omnes auxilio curramus: vel tua tela,
[sumantur, Titanis nex, validissima, magna]
per quae Titanas stravisti, prae omnibus acres,
immanemque virum necuisti etiam, Capaneum,
vinxisti Enceladum, genus atque agreste Gigantum,
sumantur: vincetur enim fortissimus omnis”.
Sic fatus: fulmen Saturnius ejicit ardens.
Intonuit primum, magnumque excussit Olympum,
fulmen deinde, Jovis quod formidabile telum est,
contortum misit; manibus procul evolat illud.
Muresque et ranas jaculatus terruit omnes,
sed neque sic mures cessabant, at magis ire
ranas optabant, genus armipotens, populatum,
ni miseratus eas ab Olympo Juppiter esset,
auxiliatores qui tunc ranis cito misit. 
Venerunt tergis loricati, ungue recurvo.
obliqui incessu, torti, cum forcipe in ore,
testis tecti, umeris lucidi, lati, ossea forma,
vari, longimani, de pectore conspicientes,
octipedes, acres, bifrontes – atque vocantur
qui caudas caedebant muribus ore,
palmas atque pedes; illisae lanceae in illis.
Quos mures miseri veriti non sustinuere,
tergaque verterunt. Phoebus se abscondit in undas,
atque dies unus crudelia bella peregit.
