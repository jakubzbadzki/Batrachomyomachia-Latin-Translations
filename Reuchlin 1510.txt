Ranarum Murumque simul crudelia bella, 
quaeque super genibus descripsi carmina nuper, 
nunc canere atque omnes hominum uulgare per aures 
est animus: spirate, deae, sacrumque mouete 
ex Helicone chorum uatique inducite cantum.  
Nam non parua quidem fecere pericula mures, 
horrida terrigenarum imitati bella Gigantum. 
Talia mortales referunt primordia rixae. 
Muscipulae rapido fugiens discrimina cursu 
conceptamque sitim cupiens sedare propinquo  
mus posuit barbam stagno, dulcique liquore 
tam laetus, quem rana procul conspexit et inde 
garrula limnocharis tali sic uoce loquuta: 
„Qui sis, unde ad aquas uenisti, quiue parentes 
Dic et uera refer, nec te mendacia tangant:  
nam si te nostro dignum narrabis amore, 
munera multa dabo tibi, quae monumenta relinquam 
hospicii, et mecum nostris laetabere tectis. 
At tibi si nostri proles et nomina curae, 
rex ego quippe uocor Physignatus inque palude  
nunc ranis praesum perque omnia saecula regno, 
sumque fatus Peleo, qui quondam Hydromedusa 
littore in Oceani genuit connexus amore. 
Sed te conspicio robusto pectore et armis 
certe alios superare duces, tum corpore honesto.
Ergo age, continuo pandas stirpemque genusque». 
Ad quem Psicharpax tali tum uoce locutus: 
„Quid genus obscurum nullis cognoscere tentas? 
Nomine nanque uocant omnes Psicharpaga mures 
magnanimusque pater Troxartes dicitur esse,  
Lichimyleque mihi genitrix, quae sanguine creta 
Pernotredi olim sceptris regnoque superbi. 
Haec postquam genuit, me cum mortalibus una 
nutriit atque cibum posuit ficusque nucesque. 
Quo nam igitur pacto nostro iungeris amori?  
Cum certe nobis natura aliena genusquae.
Tu uitam in stagno ducis, mihi rodere cura,
et panem mollem tenuesque e farre placentas, 
haec tacitus quoniam suspensis tollo canistris, 
quaeque solent homines uentri mandare uoraci,
quodque iecur certe tunica uelatur in alba.  
Non sane fugiunt pernae me frusta suillae, 
caseus et dulci nuper de lacte coactus 
mellitaeque dapes, summis quae pabula diuis, 
lauta hominum quicquid demum conuiuia poscunt  
et quaecunque coci patinis condita reponunt 
nos soliti Mures arguto rodere dente. 
Nec strepitum belli fugio, sed semper in armis 
ante alios primus medio dux agmine uersor. 
Non hominem timeo quam magnum corpus habentem,  
sed lectum ingrediens. ungues digitosque momordi 
et calcem strinxi, mihi nec dolor affuit illi; 
nec facimus somnum placido discedere morsu. 
Sed duo praecipue quae sunt animalia terris, 
muscipulam miluumque tremo portantia luctum  
et tristem laqueum nobis lachrymabile fatum. 
Muscipulam in primis timeo, quae saepe fugacem 
ingressumque cauum loetali denotat astu. 
Nec raphanos rodo praegnansque cucurbita nobis 
nec betae uirides, uiridis nec brassica gratus  
est cibus, haud apio nimium delector amaro: 
talis nanque cibus uobis solet esse sub undis”. 
Ad quem subridens sic contra est rana locuta: 
„Certe, hospes, nimium, nimium te tollis in aluo. 
Multa etiam ranis stagno terraque supersunt:  
nam uictum ancipitem nobis Saturnius ipse 
et terra saltare dedit, tum corpus in undis
occulere, ut laete uita uiuamus utraque; 
quod si scire uelis, facile est tibi noscere cuncta, 
si nostrum ascendas dorsum nodoque tenaci  
constringas collum, ne delabaris in undas; 
sed possis laetus domibus succedere nostris». 
Dixerat haec tergumque dedit; conscendit at ille 
extemplo manibusque ambabus colla reuinxit. 
Gaudet aquis primum, gaudet portuque propinquo  
et gaudet liquidas illam sic nare per undas. 
Humida sed postquam sensit sua corpora fluctu, 
(heu, miserum) faciem lachrymis perfudit et illum 
poenitet, immeritos uellitque dolore capillos. 
Tum pedibus stringit uentrem, timet ipse, timore  
ingemit et pauidum turbant discrimina pectus 
et caudam liquidis ceu remum traxit in undis. 
Tum uultu lachrymans madefactus corpore toto 
numina cuncta simul precibus uotisque uocauit, 
vt tandem optatam liceat sibi tangere terram.  
Non sic portabat taurus sibi pondus amatum, 
fluctibus Europam uexit cum littore Cretae, 
vt rana attollens pallentia corpora fluctu 
tergore supposito muri sua tecta petebat. 
Tum subito, horrendum uisu, uidere per undas  
hidrum fatiferum tollentem colla sub auras, 
quem simul aspexit gelido tum pectore rana, 
corpora, dum cuperet uitare pericula tanta, 
qui fuerat stagno misere periturus in illo, 
immemor, o socii, trepidantia mersit in undis.  
Ille simul sese cernit uictore relictum, 
palluit et miserum cecidit resupinus in aequor 
compressitque manus, gemitu miserandus et omne 
compleuit stagnum tentatque euadere mortem, 
ter submersus aquis liquidis, ter mersus in undis  
calcitrat et superas rediit moriturus in auras: 
nanque humore graues ducebant pondere setae. 
Irrita sed postquam sensit conamina fato, 
iam medio tales fundit ex ore querelas: 
„Et caelare deos, Physignate, talia facta  
sperasti, miserum cum me ceu uertice montis 
voluisti stagnum leui de corpore in altum, 
perfide, non terris ausus contendere contra.
Nam neque luctando melior, nec tollere plantas 
doctior, aut tandem palmis connectere palmas;  
arte mala captum sed me, timidissime rerum, 
proiicis in fluctum. Cernit deus omnia uindex. 
Nanque dabis poenas meritis pro talibus et iam 
videris armatos horrendo ex agmine mures”. 
His animam dictis spirantem uidit in illis  
Lichopinax, ripis stagni qui forte sedebat; 
Muribus exululans, facinusque scelusque reportat, 
quos, postquam audierant mortem, grauis impulit ira: 
Nec mora, continuo murum genus omne superbum 
Troxartis miseri ad regia tecta uocari  
praecipiunt, primum cum sol lustrauerit orbem. 
Nanque erat ille pater Psicarpagos arte perempti, 
infoelix stagno stabat, cui corpus inane, 
nec dum esset mollis ualuit contingere ripas, 
sed miser, ah, media nabat resupinus in unda.  
Illi praecipites radiare ut lumine montes 
aspiciunt, summi petiere palacia regis; 
iamque trucem, laetho gnati qui percitus iram 
stringit. et has fundit Troxartes pectore uoces: 
„Solus ego, o socii, ranis immania passus,  
his tamen aspicio iam dudum fata parari. 
Tres ipse infoelix genui (miserabile) natos 
atque orbum totidem nati liquere parentem: 
muscipula primum laniauit, nanque retortis 
vnguibus arripuit traxitque foramine curuo;  
ast alii immites homines mala fata tulere, 
lignea dum miram fata inuenere per artem, 
quae laqueum appellant, horrenda pericula Murum; 
tercia restabat nobis charissima proles 
solamen, fuerat solus mihi nanque relictus:  
hunc freta imperio miserum mala rana peremit. 
Nunc agite. ornantes uariis iam corpora in armis: 
agmine terribili Ranarum tecta petamus”. 
Dixerat et cunctos animos exciuit ad arma. 
Tum cupidus belli Mauors haec agmina cingit:  
cruribus in primis ocreas posuere fabales: 
nanque fabas noctem uirides rosere per illam 
innumeras, quarum tum tegmina tota retexunt, 
sic tenues tunicae belli uertuntur in usum; 
ardentem clypeum tenui ex umbone lucernae  
efficiunt: placuit thoracas nectere tergo
muscipulae, hinc etenim pellem traxere per artem; 
atque acus est illis claro mucrone refulgens 
hasta, opus horrendum Martis; neu cetera desint: 
dura nucum capiti posuerunt tegmina cuncti.  
Iam stabant mures, instructi talibus armis. 
Auditu subito, cum Ranae percitae ab altis 
egrediuntur aquis, nec non coguntur in unum 
in mediumque grauis petitur sentencia pugnae; 
dumque animi partes belli uersantur in omnes,  
ecce fatus magni Tirogliphi sanguine quondam 
Chytrobates praeco, manibus qui sceptra gerebat, 
talibus adueniens, indixit funera belli: 
„Me, ranae, Mures uobis misere minantes 
terribili pugna, iam iam rapiatis ut arma;  
nam Psicharpaga aquis misere uidere peremptum, 
dextera quem uestri regis mactauit; at omnes 
robore quae Ranis praestatis, summite pugnam”. 
Sic fatus, sermo ranarum uenit ad aures 
illarumque animos turbauit, ianque superbo  
succensent regi. Quid tum? Phisignatus insit: 
„Nec Murem laetho dedimus, nec morte perire 
vidimus; at certe stagno dum ludit in alto 
demens et nantes ranas miratus in ipso 
mergitur et liquidis uitam spirauit in undis.  
Nunc ultro insontem accusant: sed quae uia mures 
perdere fallaces possit, iam quaerite cunctae. 
Nostra eciam quae sit sententia discite belli: 
vna omnes animis ripa sedeamus in illa 
praecipiti, uariis inclusi corpora in armis,  
vt, cum praerapidi ueniant ex agmine mures 
moxque ruant, ipsos Galeis rapiamus, et altum 
omnibus in stagnum uoluamus protinus armis. 
Sic certe ignari nandi morientur et illi, 
et murum nobis ponentur clara trophea”.  
Dixerat atque omnes ranas innexuit armis 
vndique: nam foliis Maluarum crura recingunt, 
hinc aptant uiridi beta thoracas et inde 
caulibus ingentes clypeos, fuit omnibus hasta 
longior in manibus peracuta, cuspide iuncus,  
pro galeaque ipsis uelabat cochlea frontem. 
Sic ripa instructus stabat tum exercitus alta, 
crispabantque hastas, animis complentur et omnes 
Iuppiter at claro superos mox cogit Olimpo:
tum bellum ostendit pugnatoresque feroces  
innumeros longaque manu tum tela gerentes, 
vt ranae muresque fremant. Videantur et illi 
Centauris similes similesque Gigantibus illic. 
„Qui faueant murum genti ranisque superbis” 
Quaeritur et placidis affatur Pallada dictis  
„Auxilium latura tuis ad praelia tendes 
Muribus, o nata: nanque omni tempore sacro 
exultant templo luduntque altaribus omnes 
nidore atque hylares sacris laetantur adesis”. 
Dixerat; hunc contra sic est affata Minerua:  
„O genitor, nec si fusos fractosque uiderem, 
Muribus auxilium ferrem: nam nomina nostra 
lesere et positas templis rosere coronas. 
Haud opus exhaustos oleo nunc dicere lychnos, 
sed magis atque magis mentemque animumque remordaet  
quod nuper factam tenui de stamine pallam 
assiduoque opere nitextam, pulcherrima uisu 
quae fuit et nostra multum spectabilis arte, 
rosere et laceram liquere foramine multo; 
quin etiam infoelix alieno stamine texti  
iam poscor foenus superis, res horrida diuis. 
Haud tamen est animus ranarum iungere genti 
auxilia, instabili semper cum mente pererrent: 
nanque olim horrisona cum tam defessa labore 
venissem pugna noctuque reuoluere membra  
optassem, tristi complerunt aethera uoce 
protinus, haud tantumque loci spaciique dedere, 
vt possem dulci uel claudere lumina somno, 
sed noctem insomnem duxi capitique grauato, 
donec iam Gallus submisit in aera cantum.  
Nunc, superest pugnent nostris sine uiribus illi, 
neue aliquis gladio corpus neu uulneret hasta 
membraque coelestum telo stringantur acuto: 
nam nulla audaces superum reuerencam tangit, 
nec trepidant bello nobis occurrere diuis.  
Ergo omnes loeti pugnam spectemus ab alto”. 
Dixerat, ast alii fremuerunt aethere diui, 
vna omnes hylares subito coguntur; et ecce 
praecones ueniunt belli iam signa ferentes, 
tunc tuba, quae manibus culicis portata canori  
increpuit pugnae sonitum, tum maximus alto 
Iuppiter intonuit belli portenta futuri.
Hipsiboas primus Lichenora percutit hasta 
ante alios stantem atque alto clamore minantem, 
per mediumque iecur uentrem penetrauit ad imum:  
voluitur ad terram mollesque in puluere crines 
foedat et arma super sonitum fecere cadenti. 
Post hunc Troglodytes iaculo Peliona fixit, 
traiicit et telo pectus. Cadit ille animusque 
euolat et nigra clauduntur lumina morte.  
Seucleus ast animum subito abstulit Embasichytro, 
hinc Polyphemo uentrem transuerberat hasta 
Artophagus: ruit ille uolatque e corpore uita; 
quem simul aspexit pereuntem, sustulit ingens 
Limnocharis saxum, magnis quod uiribus actum
Troglodytis collum duri perfregit, at ille
corruit extemploque oculos clausere tenebrae.
Parte alia claram Lichenor dirigit hastam
illius in uentrem certusque in uulnere fixit.
Crambobachus fugiens, ripis se deiicit altis,
non tamen in stagno tutus, sed percutit illum 
Lichenor: cadit ille miser, tum sanguine leues 
purpureo pertingit aquas et littora iuxta 
tenditur et summa iacuit sublimis in unda. 
Tirogliphon ripis Limnesius excipit hasta,  
Pernogliphon spectans Calaminthes, territus altum 
desilit in stagnum fugiens, clypeumque rigentem 
proiicit ad regem frangens, Hydrocharis urget 
Pernofagon saxo: nanque illi percutit altum 
sinciput, et cerebrum patulis de naribus omne  
liquitur et fuso turpatur sanguine terra.
Lichipinax perimit praestantem Borborophontem 
atque ruens hasta, corpus transfixit: at ille 
concidit et tenebris oculi uelantur ab ortis. 
Brassophagus spectans currit, pedibusque cadauer  
protrahit et stagno miserum quoque condidit alto. 
At tum Psicharpax socios non passus inultos 
Pedusiique iecur medium traiecit et aluum: 
illius ante oculos cecidit uitamque reliquit. 
Extemplo aspiciens, hausit de puluere limum  
Pelobates quantum luti comprendere pugnis 
eualuit, tantum summis tum uiribus actum 
illius in frontem torsit faciemque maligno 
inuoluit limo, dehinc caecum pene reliquit. 
Admouet ille manum terrae et quod forte iacebat
sustulit immensum saxum, quo perculit illum 
cruribus ac surum dextram perfregit; at ille 
concidit et media iacuit resupinus harena. 
Craugasides uenit auxilio commotus in illum, 
uerberat et uentrem medium totumque recondit  
iuncum, quem manibus gestabat, cuspide acuta, 
dumque hastam recipit, funduntur uiscera ferro. 
Sitophagus ripis uisu conterritus amnis 
claudicat e bello fugiens, fossaque profunda 
desilit et durum tentat depellere fatum;  
extremumque pedem Troxartes uulnerat hasta, 
qui gnatum morti dederat, tum rursus in illum 
irruit et nigrum temptat demittere ad Orcum. 
Tum quidam mures niter bellator et audax, 
Artepibuli claro de sanguine natus  
qui fuerat gentemque suam superauerat armis, 
nomine quenque uocant Meridarpaga, iamque ferocem 
aequabat Martem, quanquam sit iunior annis, 
hic animo exultans pro stagno constitit alto. 
Tunc hominum diuumque pater sublimis olimpo  
prospicit et fusas miseratus pectore ranas 
caesariem quassat talique hinc uoce locutus: 
„Proh, superi, quam mira oculis spectacula cerno,
Terrorem ingentem uideo, Meridarpaga in undis: 
perdere iam ranas ardet. Nunc ocyus omnes 
Pallada mittamus bello Martemque ferocem, 
qui (quanuis fortem) cogant desistere pugnam”. 
Dixerat. Hunc contra Mauors sic uoce locutus: 
„Nec nostrae, genitor, uires, nec Palladis arma 
sufficiunt Ranis miseris, ipse Aegida fortem  
concute, qua saeuo bello Titania proles 
murmure cum magno cecidit saeuique Gigantes”. 
Dixerat. Ille manu candencam fulmina summit 
et tonitru ingenti totum concussit olimpum 
vibratumque manu fulmen contorsit; at illud  
euolat extemplo, tum mures territat omnes; 
haud tamen absistunt pugna, sed tollere ranas 
ardent atque omnes illarum perdere gentes
Sed pater omnipotens ranas miseratus ab alto, 
auxilium extemplo misit muresque fugauit:  
nam genus aduentat blesum rostroque recuruo, 
oblique ingrediens oculosque in pectore fixum, 
tergore tum duro dorsumque incude rigescit, 
obtortos oculos froenataque contulit ora, 
hos homines perhibent horrendo nomine Cancros
bicipites, octo pedibus manibusque carentes: 
qui murum subito caudasque pedesque manusque 
morsibus infringunt, hastae flectuntur in ipsis. 
Deseruere locum mures pronique timore 
corripuere fugam sub terras. Ibat Olimpo  
Phoebus, cum tanti cessit discordia belli.