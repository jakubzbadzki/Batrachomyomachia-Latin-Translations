Principio sacri descendere vertice Pindi
Aonias oro Divas et nostra subire
Pectora, ut auspiciis procedant coepta secundis
Carmina, quae gracili pangenda volumine sumpsi,
Bellum horrendum ingens, opus implacabile Martis
Attonitas hominum demittere certus in aures
Et quae cum Ranis inierunt praelia Mures,
Grandia terrigenum referentes facta Gigantum.
Fama fuit, tantae prima haec exordia pugnae,
Has causas odiorum, haec semina dira fuisse.
Mus quondam sitiens, Felisque elapsus ab angue,
Mollia vicinae demiserat ora paludi,
Dulci oblectatus lympha. Videt eminus illum
Lymnocharis fama insignis, tum talia fatur:
„Quis tu hospes? Quo patre satus? Ripam unde subisti?
Omnia vera refer, ne te mendacia noscam
Subdola texentem; si forte videbere nostra
Dignus amicitia, mea te ultro ad limina ducam,
Donaque plura dabo, nec contemnenda, fidelis
Hospitii pignus. Nosti nos? Accipe, qui sim:
Rex ego sum, dicor Physignatus, inque palude
Hac color et Ranas sceptri ditione guberno,
Et me progenuit Peleus pater, Hydromedusae
Eridani ad ripas socio commistus amore.
Sed quoque te, nisi forte oculos tua fallit imago,
Pulchrumque et miro membrorum robore cunctis
Praestantem video Regem belloque ferocem:
Verum age continuo, quo sis, dic, sanguine cretus.
Hic autem contra Psicharpax fatur: „Amice,
Cur genus exquiris nostrum? Cui clara propago
Ignota est? Cuncti novere hominesque Deique,
Quaeque secant auras penna fugiente volucres:
Dicor Psicharpax, Troxarte tertia proles
Magnanimi genitoris; et est mihi regia mater
Lychomyle, Pternotrocto de rege creata,
Quae latebris me enixa suis, ficosque nucesque
Praebuit ad pastum, natos et ubique sapores.
At tibi quid mecum est, aut quae mihi foedera tecum
Ingenio tam dissimili? Tibi vita sub undis,
Tu limo informi, glaucaque absconderis ulva.
Ast homines inter medios ego qualia felix
Tecta colo, quali solvo jejunia mensa!
Non mihi panis abest de terque quaterque subacta
Confectus simila, cistu raptusque rotunda,
Non mihi pinguescens sesamo candente placenta;
Non pernae frustum, tunicis vestitia nec albis
Hepata, nec dulci pressus de lacte recente
Caseus atque gulae gratissima liba beatae,
Quaeque parat mensis hominum coquus arte magistra
Callidus omnigenis ornare saporibus ollas.
Nec manus est bello minus utilis: est mihi virtus,
Est animus pugnae nusquam vitare pericla,
Sed medias inter turmas, aciesque furentes
Obvius adverso procedo comminus hosti;
Nec quemquam, magna quamvis se mole ferentem,
Unquam pertimui, sed lecto irrepere furtim,
Extremumque pedem, digitosque arrodere morsu
Est mihi mos; non illa tamen fecere dolorem
Vulnera, nec dulcis toto de corpore fugit,
Me mordente, sopor; sed, qua vastissima late
Terra patet, duo sunt, faciunt quae sola timorem,
Accipiter, Felesque; Seges mihi magna malorum,
Primaque proveniunt hinc magna semina luctus;
Illaque praeterea multo dignissima fletu
Muscipula, exitium nobis ubi triste paratur.
Sed Felem in primis metuo, qua fortius, atque
Callidius nihil est; tutum namque ipse foramen
Cum subii fatum vitans, illa ostia juxta
Subsidet et quovis instat me perdere pacto.
Non mihi sunt raphani aut apium, magnique cucurbita ventris:
Scilicet hae vobis epulae, qua stagna tenetis”.
Risit ad haec autem Physignathus atque ita contra
Rettulit: „Ah, nimiis, hospes, te laudibus effers
Ventre super; sunt et nobis terraque marique
Plurima cognosci digna et miranda videri.
Non etenim Ranis tribuit Saturnius uno
Vivere posse loco; sed corpora ferre sub undas,
Inque solum resilire dedit. Si talia nosse
Tu quoque vis, facile est: cervici imponere nostrae,
Meque apprende manu, ne forte improvidus error
Te trahat in praeceps, sed limina visere tutus
Nostra queas”. Dixit subjectaque terga volenti
Obtulit, ille manu teneris cervicibus haerens
Impiger alta levi descendit in aequora saltu.
Primo equidem cernens vicinam e gurgite ripam
Laetus erat, facili gaudebat et usque natatu:
Ast ubi purpureis caepit jam tingier undis,
Multa gemens, vanis damnabat caepta querelis,
Vellebatque comas, geminosque tenacius haerens
Stringebat sub ventre pedes, trepidoque micabant
Corda metu insuetum per iter, versoque relictam,
Jamque recedentem spectabat lumine terram.
Tum magis atque magis timor, increscente periclo,
Crescit adhuc, gelidusque coit formidine sanguis.
Ac primo gracilem lentans in gurgite caudam
Ceu remo propellit aquas et caerulea verrit,
Voce simul Divos nil proficiente fatigat,
Dent facilem cursum et tuta considere terra.
Sed jam purpureis paulatim mergitur undis
Inclamans altum, moestaque ita voce profatur:
„At non sic humeris subvexit amabile pondus
Per freta cum Taurus traduxit Agenore natam
Visere centenas Cretaei littoris urbes,
Ut me Rana domum abduxit maculosa prementem
Terga, vehens cano pallentia corpora fluctu”.
Ecce autem extemplo longos sinuatus in orbes
Horrendum ambobus monstrum, caput extulit hydrus
Arrectus tumidum summo de gurgite collum.
Territus aspectu Physignatus ocyus alto
Stagna subit saltu, miseri securus amici,
Quem mediis certae morti obijciebat in undis;
Limosoque latet fundo, vitreaeque paludis
Ima petens, lethi instantis discrimina vitat.
Ille autem tergo excussus, stagnoque supinus
Decidit in praeceps et brachia contrahit et jam
Morte natans media stridorem tollit acutum;
Et nunc ima subit, mox rursus prodit in auras
Calcibus insultans. Misero via nulla salutis
Panditur et nulla mors evitabilis arte
Certa venit. Multa madefacti aspergine villi
Pondere pressa gravi deorsum membra gravabant;
Jamque necem potans morienti est ore locutus:
„At non hisce ausis memores fandi atque nefandi
Effugies Superos, Physignate, corpore cujus
Naufragus excutior, ceu saxo ejectus ab alto.
Nec me, si tellure super contendere velles,
Pessime, eras melior, lubrica certare palaestra,
Sive agili lucta, seu cursu praepete malles;
Sed tu frade mala captum detrudis in undas
Perfidus. At non haec oculis Deus aspicit aequis
Ille Deus scelerum vindex; jamque agmine Mures
Infesto hic aderunt; poenamque ob nostra reposcent
Exitia et culpam scelerata caede piabunt”.
Dixerat; ast alii solvuntur frigore membra
Et luctantem animam mediis expirat in undis.
Aspicit hunc molli residens in gramine ripae
Lichopinax, gemitumque imo de pectore ducit,
Maribus et subito accurrens facta impia narrat.
Ut vero infelix pervenit rumor ad aures,
Exarsere omnes animo, subit ira peremptum
Ulcisci socium. Tenebris aurora fugatis,
Vix rosea primas lustrabat lampade terras;
Praecones dare signa jubent populumque ciere
Troxartae sub tecta patris, charissima cujus
Psicharpax soboles, tumuli spoliatus honore
Innabat pelago, gelidum et sine sanguine corpus
Et ripas nondum attigeras medioque profundo
Huc illuc dubiis ibat jactatus ab undi.
Ut coiere omnes primi sub lumina solis,
Troxartes primus secum Psicharpage adempto
Multa fremens, solio assurgit, moestusque profatur:
„Quamvis, o socii, solus mala plurima saevis
Pertulerim a Ranis, cunctis crudele paratur
Exitium, cuncti fato involveremur eodem.
Me miserum! Qui tres, dulcissima pignora, natos
Perdiderim. Primum stygias demisit ad umbras
Impia protractum latebris, fidoque recessu
Feles, alterius juvenili sanguine terram
Immanes sparsere viri fallacibus usi
Artibus et texto moliti funus acerno;
Muscipulam appellant nostrae illud flebile gentis
Exitium. Super una foret cum tertia proles,
Chara mihi proles, veneranda chara parenti, 
Perfidus hanc rapuit Physignathus, altaque ducens
In freta deceptam letho demisit acerbo.
Verum agite, arma citi, capite arma, infestaque signa
Ferte simul, variis instructi corpora telis”.
Haec fatus cunctos armari in proelia suasit:
Illis bellipotens curaverat arma Gradivus.
Primum ocreas circum villosis cruribus aptans,
Contextas siliquis fractarum dente fabarum,
Quas ipsi tacita vigiles de nocte vorarant;
Thoracas calamis textos et tergore multo,
Aeluri costis quod diripuere perempti,
Pectoribus super imponunt, clypeumque sinistris
Insertant, medio factus de ventre lucernae
Umbo vomit flammas, validis hastilia dextris
Praelongae crispantur acus: solido aere micabant
Omnia, Martis opus; galeam, cristasque comantes
Imponunt capiti demptum juglande putamen.
His Mures instructi armis aequalibus ibant
Ordinibus. Postquam haec celeres devecta per auras
Fama tulit Ranis, limosis protinus omnes
Exiliunt stagnis et in una sede coactae
Belli concilium indicunt procerumque senatum;
Dumque rogant, quae seditio, quae semina belli,
Ecce manu sceptri gestans insigne decorum
Tyroglypho orator generoso patre creatus
Embasichytrus adest, infausti nuncia belli
Dira ferens, atque hoc sermone silentia rumpit:
„Vobis, o Ranae, Mures mandata referre
Ista jubent, bello armari pugnamque parare;
Causa est, exanimum quod aquis Psicharpaga ferri
Viderunt, vester quem Rex Physignatus Orco
Demisit; Comisso igitur concurrite bello,
Ut vestrum quaeque in tota fortissima gente est.
Vix ea fatus erat, retro vestigia torsit.
Quae vox Ranarum attonitas ut perculit aures,
Sollicitat mentes et corda ferocia turbat;
Dumque sui Regis crudelia facta queruntur,
Sic loquitur solio assurgens Physignatus alto:
„O socii, nostra non est mus fraude peremptus,
Imo ego nec vidi pereuntem: improvidus ille
Dum per aquas ludit, Ranarum et more, natatu
Gaudet, ad infernas descendit naufragus umbras.
At nunc me, noxae immunem, scelerata propago
Arguit. Ergo age, consiliis nunc omnibus uti
Tempus adest, penitusque dolosam excindere gentem
Haec mihi visa sedet potior sententia, sumptis
Esse opera pretium cunctas accingier armis,
Corporaque instructas in summae margine ripae,
Qua praeceps locus est, positis considere castris.
Mox, ubi tentarint contra nos praelia, quisquis
Obvius occurret, galeam arripiemus, et ipsum
Cum gravibus dejectum armis trudemus in undas;
Sic illis nandi ignaris et gurgite mersis,
Nobile deleto statuemus Mure trophaeum”.
Haec fatus cunctas paribus circumdedit armis;
Ille antem foliis malvarum exilia circum
Crura tegunt, viridi munimen pectoris, aegis
Conferitur beta, patula tum brassica fronde
Nectitur in clypeos, stat acuto lancea ferro,
Lancea juncus erat, galeis cava tempora condunt.
Pro galeis frontem cochlearum testa premebat.
Armata in ripis posuerunt castra supinis.
Jam quatiunt hastas, studio Mavortia belli
Pectora jam fervent, pulchraque cupidine palmae.
Interea Superos Divum Pater atque hominum Rex
Sydeream vocat in sedem, bellumque paratum,
Castraque pugnantum monstrat, populosque feroces,
Et bellatores numero ac virtute timendos,
Longaque vibrantes pugnaci hastilia dextra;
Quales Centauri immanes facto agmine quondam
Incedunt, saevique ruunt in bella Gigantes.
Tum placidum arridens coetu quaesivit ab omni,
Quis Superum auxilio Ranis, quis Muribus iret;
Pallada mox verbis compellat talibus ultro:
„Auxilio, scio, nata, tuis tu Muribus ibis;
Scilicet hi saliunt tua per delubra frequentes
Sacrorum carnes, fumantiaque exta secuti”.
Juppiter haec, contra fatur Tritonia Pallas:
„Ne me, Summe Pater, ne me fore Muribus unquam
Auxilio credas; nimis heu! Mihi multa dedere
Damna, sacras avido laedentes ore corollas,
Suspensosque meis lychnos laquearibus omni
Fraudantes oleo; sed et illud nostra remordet
Corda magis, penitusque alta stat mente repostum,
Quod textum gracili peplum subtemine, nostrae
Quod fecere manus et cujus stamina sacro
Pollice deduxi, scelerato dente vorarunt,
Multaque pertusa facere foramina palla;
Unde superveniunt reparanda ad syrmata sartor
De me lucra facit. Justos hinc aegra furores
Mens agitat, magnoque irarum fluctuat aestu; 
Quoque magis doleam texenda licia telae,
Mutua quae sumpsi, non est qui reddere possim.
Sed neque pro Ranis malim pugnare, nec illis
Rectior est animus; Nam me post dura reversam
Praelia et insano jam fractam membra labore,
Corporaque optantem dulci mulcere quiete
Protinus infesta turbantes omnia voce
Lumina vel modico vetuerunt claudere somno.
Ipsa autem magno capitis confecta dolore
Insomnem duxi noctem, dum nuncia lucis
Ales personuit, stratoque exurgere suasit.
Verum agite, hos, Superi, mittamus; nullus amico
Sive hanc auxilio partem, seu juverit illam,
Nostrum aliquis telo ne fors grave vulnus acuto
Accipiat; pugnant acres et comminus instant,
Quamvis ipse Deus contra ferat arma: sed alta
Arce poli e tali capiamus gaudia pugna”.
Finierat Pallas; dictis tunc protinus omnes
Assensere Dei et sedem coguntur in unam.
Interea belli praecones signa ferentes
Approperant; magno Culices clangore tubarum
Dant tristem belli sonitum: Saturnius alto
Intonuit Coelo belli feralia signa.
Hypsiboas primus Lichenora vulnerat hasta
Prima stantem acie, medium cui cuspide adacta
Per ventrem jecur effringit; cadit ille supinus
Atque atro foedat molles in pulvere crines.
At mox Troglodytes oblatum vulnere certo
Peleiona ferit liquitque hastile sub imo
Pectore defixum: subito mors atra cadentem
Occupat et fugiens in ventos vita recedit;
Seutlaeus misero cor trajicit Embasichytro
Et nigras Erebi pallentis mittit ad umbras.
Artophagus Polyphonum ima ferit ense sub alvo,
Concidit hic pronus, fuso cum sanguine mista
Vita fugit tenuesque abit exhalata sub auras.
Lymnocharis tristi Polyphonum morte cadentem
Ut vidit, lapidem, plaustri grave pondus onusti,
Corripit et valido adnixus procul impete torquet,
Troglodytemque, humeris qua cervix juncta cohaeret,
Occupat, huic oculos subitae texere tenebrae.
Ast illi validis intorquet viribus hastam
Lichenor certoque jecur transverberat ictu.
Haec ubi Crambophagus vidit, petit alta volucri
Stagna fuga, liquidis nec quamvis mersus in undis
Pugnando absistit, misso sed protinus illum
Vulnere percellit: moribundo corpore duram
Plangit humum expirans, animamque effundit anhelam.
Purpureo vicina palus infecta cruore
Erubuit, sicco jacet ille in littore juxta
Viscera humi fundens et inani frigidus alvo.
Lymnesii caesus cadit ense Tyroglyphus altis
Gurgitis in ripis: at postquam incurrere stricto
Pternoglyphum ferro vidit Calaminthius, ipso
Diriguit visu exanguis, parmaque relicta
Vicinas fugiens saltu descendit in undas.
At ferus Hydrocharis Regem demisit averno
Pternophagum, jacto diffindens tempora saxo;
Illi autem gemina stillavit nare cerebrum,
Tinctaque purpureo rubuit de sanguine tellus.
Lichopinax hasta irrumpens nil tale merentem
Tristia detrusit sub Tartara Borborociten,
Ast huic aeterna clauduntur lumina nocte.
Prassophagus procul aspectans pede Cnissodiocten
Arripit et magno constringens robore nervos
In stagum trahit, hic mediis expirat in undis.
At non Psicharpax socios permittit inultos
Vindice, sed jaculo molli Pelusion alvo
Transfigit jecur in medium: cadit ille peremptus
Ante pedes, manesque subit levis umbra silentes.
Pelobates contra spectans projecit in ora
Detractum tellure lutum, frontemque perunxit
Adversam, aetheraeque usum prope lucis ademit.
Ille furore amens, campo qui forte jacebat,
Corripit ingentem lapidem, grandique coruscat
Adnixus dextra et molli sub poplite tundit
Pelobaten; olli tum dextera rupta fatiscit
Tibia, limosaque cadit resupinus arena.
Non tulit hoc, rursusque ultor consurgit in ipsum
Craugasides, mediumque resolvit cuspide ventrem,
Defixumque alte condit sub vulnere juncum.
Ut vero ingentis telum vix inde revulsum
Viribus est dextra, de vulnere lapsa patente
Viscera fundit humi; toto quem corpore fusum
Sitophagus stagni cum primum in margine vidit,
Accepto quamvis de vulnere tardior iret,
Vexaretque dolor miserum, se proripit armis,
Et fugit in foveam, vicinaque funera vitat.
Troxartes summo Physignaton in pede stringit,
Ille fugam celerat non secius, inque paludem
Desilit et pedibus celeres dolor adijcit alas.
Quem simul aspexit violato crure cadentem
Troxartes, nec adhuc vitali lumine cassum
Accurrit, rursumque furit demittere letho.
At Prassaeus aquis socium procumbere cernens
Semianimem, frendens ira sese injicit hostes
In densos, primasque acies: sese obvius illi
Obtulerit quisquis, juncum furiatus acutum
Conjicit, at clypeum valido non diffidit ictu
Hasta, sed objecto veniens umbone repulsa est.
Forte fuit Mures inter florentibus annis
Eximius Juvenis generoso sanguine cretus,
Filius innocui charissimus Artepibuli,
Et referens ipsum bellandi lade Gradivum;
Muribus e cunctis quo non praestantior alter
Irruere in pugnam, Meridarpax nomine dictus.
Hic fidens animi et nota virtute superbus
Propter aquae stagnum turba semotus ab omni
Constitit et magna proclamans voce minatur
Perdere Ranarum totum genus hastatarum,
Fecissetque adeo, tantae huic in corpore vires
Florebant, si non Genitor Divumque hominumque
Ipse laborantes et jam suprema timentes
Fata foret Ranas Coelo miseratus ab alto.
Ille autem crebro quassans regalia nutu
Tempora, sermonem dictis est talibus orsus:
„O Superi, magnum instat opus, versantur in ipsis
Magna incepta oculis: fortem Meridarpaga cerno
Et stupeo admirans circum horrida stagna furentem,
Ranarumque genus delere a stirpe minantem.
Jam mora nulla, decet seu fortem Pallada bello,
Sive ipsum supera descendere sede Gradivum,
Qui validum cogant juvenem discedere pugna”.
Tantum ore effatus Saturnius; inde Gradivus
Pauca refert: „Non, o Juppiter, ipsa Minervae
Robora, non Martis supremam avertere Ranis
Perniciem possint. Cunctos simul ire necesse est
Auxilio Divos, vel te librare potenti
Telum ingens dextra, trifidas et spargere flammas,
Queis jam Titanas Coelo capita alta ferentes
Funere mersisti merito, magnumque dedisti
In vincla Enceladum, genus atque immane Gigantum”.
Dixerat haec Mavors: dextra Saturnius ardens
Corripuit fulmen. Coeli de parte suprema
Intonuit primum et totum tremefecit Olympum;
Inde rubens fulmen, telum fatale Tonantis,
Intorsit, liquidas volat ardens flamma per auras
Regis missa manu; subito terrentur ab igne
Ranaeque Muresque, at non exercitus armis
Absistit, sed adhuc Mures violentius instant
Ranarum invisam jurati evertere gentem;
Ni supera rursum Saturnius arce misertus
Mitteret afflictis arma auxiliaria Ranis.
Ecce autem cunctis veniunt Animantia terris,
Quaeque ferunt dorsis incudes, quaeque recurvis
Incedunt chelis et quae volvuntur in orbes,
Quaeque pedes obliqua movent, quaeque ora bisulci,
Forficibus munita gerunt, queisque aspera testa
Corpora durescunt et quorum est ossea membris
Natura et quorum sunt tergora lata, quibusque
Distincti lucent humeri et quae crure moventur
Distorto, quibus et multis sunt praedita nervis
Brachia, sublato quaeque alte pectore cernunt,
Quaeque octo pedibus, gemino et quae vertice pollent,
Quaeque carent manibus, quos dicunt nomine Cancros.
Muribus admoto caudas haec ore secabant,
Sive pedes, seu forte manus, hastasque reflexas
Torquebant. Fracti timuerunt denique Mures,
Nec numero jam certantes, nec viribus aequis,
Et feram cepere fugam. Jamque aequore pronus
Hesperio Titan currus mergebat anhelos,
Et finem tanto imposuit lux unica bello.
