Incipiens, omnes prius ex Helicone Camoenae
In mea corda, precor, descendant, carminis ergo,
Quod super imposui jam nunc mea genva tabellis:
Immensam litem, conflatum Marte tumultum,
Exorans hominum quotquot sunt, mittere in aures:
Quomodo belligeri ranas iniere palustres,
Terrigenum mures imitati facta gigantum.
Talis in orbe fuit sermo: haec exordia rerum.
Mus quondam sitiens, aeluri elapsus ab ungui,
Stagna propinqua adiit molli contingere mento,
Dulci delectatus aqua. Quem vidit ibidem
Garrula rana, lacu gaudens; et voce locuta est:
„O, quis es? Unde venis, hospes? Tibi quique parentes?
Omnia dic vere; nec me mendacia fallant.
Si dignum norim, mea te ad limina ducam
Et tibi in hospitio bona plurima donaque tradam.
Rex ego limosae Physignathus ipse paludis,
Ranarum totis dux auctus honore diebus.
Me genuit Peleus olim pater Hydromedusae
Junctus amicitia ripas secus Heridanias.
Tuque videris enim mihi pulcher et aequus et idem
Sceptriferis aliis praestans, ac munere belli
Omnipotens. Sed fare, tuum genus unde profectum.
Contra Psicarpax olli respondit et inquit:
„Cur genus ipse meum perquiris, amice, quod omnes
Dique hominesque vagae volucresque per aera norunt?
Nomine Psicarpax apellor, filius autem
Magnanimi patris Troxartae, sed mihi mater
Leichomyle, regis de sanguine Pternotroctae.
Me peperit tuguri sub fornice; foetaque pingui
Jam nuce, jam ficu, variisque enutriit escis.
Qua tibi me facies, similem nihil indole, amicum?
Namque tibi vita est in aquis, ego cetera verum
Quaeque comesse solent homines, edo: non mihi desit
Panis terpinsus bene texti ex orbe canistri;
Non mihi conspersae sesamo redolente placentae,
Frustula non pernae, non sub tunica jecora alba,
Non mihi caseoli modo suavi e lacte coacti,
Non mihi mellitum, quod amant vel numina, crustum,
Nec quaecunque coci laeta ad convivia pangunt,
Ornantes variis conditas frugibus ollas.
Nunquam ego defugi clamosae iurgia rixae,
Scillicet in medios irrumpo strenuus hostes.
Non hominem timui, quamvis sit corporis ingens,
Sed thalamo irrepens, digitorum summa momordi,
Sive pede accepi, nullus dolor occupat illum:
Nec meus expellit morsus de pectore somnos.
At duo per totas metuo super omnia terras
Accipitrem, felemque, gravis mihi nuncia luctus,
Decipulamque trucem, qua fata dolosa teguntur.
Ast magis exiguae trepido formidine felis
Subdola quae penetrat, refugumque foramine quaerit.
Haud mihi cum raphano vel caule cucurbita victum
Praebet, alitve apium, viridesque cacumine betae:
Haec fere sola patent consueta cibaria vobis”.
Olli subridens Physignathus ore locutus:
„Advena, ventre nimis jactas te: plurima nobis
Contingunt miranda lacu, mirandaque terra:
Amphibiis duplicem Saturnius exhibet escam.
Dat resilire solo, dat mergere corpus in undas.
Haec eadem si scire velis, mora nulla, venito.
Tollam humeris, tu me, pereas ne forte, teneto.
Sic mea laetitia permulsus tecta subibis”.
Sic retulit, tergumque dabat, velociter ille
Insiliit, circum tenero dans brachia collo.
Tum primum gaudere, tuens prope littoris oras,
Physignatho tranante fretum, postquam undique fluctu
Purpureo compulsus erat, multum lacrymari,
Gaudia vana animi damnare ac vellere cirros.
Stringebat sub ventre pedes, insuetus in illo
Corda pavor pulsabat, humum iam prendere mallet.
Multa gemit subito correptus frigore membra,
Attamen extendit caudam, velut aequore remum
Pone trahens, oransque Deos, dent cernere portus,
Purpurea mersatur aqua. Clamore ciebat
Omnia, et has pavido fundebat pectore voces:
„Non ita suppositus portavit pondus amoris
Taurus, ubi Europam duxit per caerula Creten,
Ut super expansis humeris me ducit ad aedes
Rana, levans glaucem canenti corpus in unda…”.
Hic ex improviso apparuit Hydrus, utrisque
Aspectu horrendum, cui cervix eminet alte.
Hunc videt: ingrediturque lacum Physignathus, ejus
Immemor omnino comitis, quem perderet undis:
Ima vadi petiit, sic tristia fata refugit.
Ille relictus aquam cecidit resupinus in ipsam,
Contrahiturque manus, mittitque in morte querelas.
Saepe subit, rursusque gravi caput exerit unda,
Calce juvans, letum frustra vitare laborat.
Jamque madore pili tabentes membra trahebant
Subter aquas, etenim periturus talia dixit:
„Non equidem tua gesta latent, Physignathe, Divos.
Naufragus abjicior de dorso, ut rupe. Profecto
Me melior nunquam in terra, scelerate, fuisses,
Pancratio, aut lucta, aut cursu: me fraude petisti,
Fluctibus ut jaceres. Vindex Deus omnibus aequus.
Muribus excitis, certum est, dabis, improbe, poenas”.
Dixerat: ora lacus pressit morientia. Vidit 
Leichopinax, ripa qui forte sedebat amoena.
Valdius exululat; muresque docere cucurrit.
Ut didicere necem, cunctos furor iraque movit.
Extemplo primo praecones mane jubentur
Cogere concilium Troxartae regis in aulam,
Patris eheu! Miseri Psicharpagis, usque supinus
Qui natat inter aquas, extinctum corpus; et orae
Distat adhuc, medio circumdatus aequore ponti.
Mane novo venere citi, primisque superstans
Ob gnatum iratus Troxartes talibus insit:
„Etsi solus ego tot sim mala passus, amici,
Ex ranis, funesta tamen sors omnibus una est.
Infelix genitor, post tres mihi pignora natos
Perdita! Primus obit infesti raptus ab ungui
Felis, ut est nostris egressus paene latebris.
Deinde homines alium leto adtraxere cruenti,
Ex ligno vana arte dolis non ante repertis:
Decipulamque vocant, mures quia decipit omnes.
Qui mihi restabat carus, castaeque parenti,
Tertius, hunc mersit Physignathus iste profundo.
Quare agite, armemur, ranasque ruamus iniquas,
Corpora diversis induti cominus armis”.
Haec ait et cunctis mandata facessere suasit,
Non secus ac Mavors, cui sunt certamina curae.
Primum ocreis nudas satagunt circumdare suras,
Diffunduntque fabas virides et cruribus aptant,
Quas ipsi stantes nocturno tempore rodunt. 
E calamis thoracas habent coriisque recinctos,
Quos ex felinis fecerunt pellibus idem.
Lampadis umbones clypei sunt, lancea porro,
Praelongae tractantur acus, opera aerea Martis:
Testa nucis, summo defulgit vertice cassis.
Sic mures armantur. At haec ubi nuncia ranae
Audivere, vadis subito egrediuntur: eundem
Convenere locum, magnis de rebus agentes.
Dum, quae sit turbae, dimicant, quae causa tumultus;
Praeco, manu sceptrum gestans, se protenus infert,
Tyroglyphi soboles praestantior Embasichytrus,
Nuncius infausti belli, vocemque resolvit:
„O ranae, irati vobis me dicere mures,
Ad pugnas armari acies et praelia mittunt:
Nam videre lacu Psicharpaga, rege peremtum
Vestro Physignatho: jam vos accingite bello,
Egregiis genitae quaecunque a patribus estis.
Vix ea fatus, abit. Demissaque verba per aures
Parva superbiloquis turbarunt pectora ranis. 
Mussantes contra surgens, Physignathus orsus:
„O socii, occidi minime, minimeque caducum
Despexi; tantum, periit sub gurgite mersus,
Nos imitans nando: nunc me, stirps pessima, mures
Insontem accusant. Vero jam cogite coetus;
Quaerite, qua tristem possimus perdere gentem.
Fabor enim coram, mihi quae meliora videntur:
Quot sumus, intrepidi, cataphracti corpora, ripas
Stemus ad extremas, praeceps ubi lapsus in undam.
Cum venient illi, propera sine more caterva,
Abreptos galeis, quicunque erit obvius, esto,
Dejiciamus aquas sub vorticis, arma trahentes:
Sic nandi expertes cogamus obire supremum.
Muribus his caesis statuemus iure tropaeum”.
Haec ubi dicta dedit, cunctos simul instruit armis.
Se tenuis folio contexit tibia malvae:
Ex betis thoraces erant per membra virentes,
Brassica sollicitis patulas dat idonea peltas,
Pro tereti longus jactatur cuspide iuncus: 
Tum cochleis galeas subtilibus intertexunt.
Sic munita phalanx ripis consistit in altis,
Conquassans hastas, animoque elata superbo.
Jupiter astrifero compellans numina coelo,
Ostendit belli motus turmasque potentes,
Stipatas numero, gladios et scuta ferentes,
Centauris veluti similesque gigantibus essent.
Ridens suave, rogat: „Quis opem Deus addere ranis,
Muribus aut optet? Juxtaque ita Pallada fatur:
Filia, suppetias laturane muribus ibis?
Quippe tuo crebri persultant atria templo,
Sacrificoque dapum capti grassantur odore”.
Haec prior ingessit Saturnius; altera Pallas:
„O pater, haud equidem vexatis muribus unquam
Auxilium veniam, mala qui mihi multa tulerunt,
Serta nimis cupidis, oleumque absumere lychnis.
At magis id mentum cruciat mihi, nam modo peplum
Arrosere, quod ipsa diurno intenta labori.
E tenui trama confeci, ac stamina nevi,
Quodque foraminibus trivere. Hinc venditor instat,
Exigit usurae nummos: ego defensor aestu,
Mutua cum nequeam subtextae solvere telae.
Nil tamen ipsa minus ranis succurrere nolim:
His quoque pravus inest animi stupor. Inde redibam
Ex acie defessa via, defessa duello;
Nec mihi siverunt diro indormire susurro,
Nec tantillum oculos deflectere. Nocte jacebam
Aegra, caputque dolens, cecinit dum Gallus ad ortum.
Sed superi cessemus opem conferre molestis,
Ne quis adhuc nostrum jaculo pulsetur acuto.
Cominus en pugnant, etiam si Divus adesset.
Securi placido litem spectemus Olympo”.
Talia fata, silet: placuit sententia cunctis.
Inque locum speculae ventum est comitantibus una.
Tum duo praecones procedere signa ferentes
Martia, tum culices, acie bene clangere docti,
Obstreperas inflare tubas. Hic Jupiter aethra
Intonuit, quod sit feralis tessera pugnae.
Hypsiboas primus Leichenora perculit hasta,
Dum dimicat, junco medium per pectus adacto:
Procubuit; nitidasque comas in pulvere turpat.
Postea Troglodytes jaculatus Peleiona
Transfixit mucrone sinum: tellure cadentem
Mors rapit atra ferum, fugit omni ex corpore sensus.
Seuthlaeus mactat, feriens latus, Embasichytrum.
Artophagus ventri Polyphonum vulnerat ictu:
Stratus adhaeret humo, defecit spiritus artus.
Limnocharis Polyphona videns succumbere fato,
Troglodytem saxo percussit in ora molari
Anticipans: huic se caligine lumina condunt.
Illum Leichenor fulgenti in cuspide servat;
Trajecitque iecur, neque aberravit. Ut audit
Crambophagus, tutas fugiens se proripit undas,
Nec tamen evasit, plaga quin percitus acri
Corrueret, flaretque animam, lacus undique tinctus
Sanguine: littorea jacet ipse, cadaver, arena,
Sordidus explosis venis, et pinguibus hillis.
Lymnisius ripis spoliare Tyroglyphon audet.
Pternoglyphum cernens Calaminthius, excidit ausis
Territus, inque lacum clypeo salit eminus acto.
Pternophagum premit Hydrocharis cum pondere regem
Immanis lapidis: perfracta ex nare cerebrum
Diffluit, aspersam maculis cruor inficit oram.
Leichopinax mactat sine crimine Borborocoetem,
Cuspide pertusum, nox illi cladit ocellos.
Prassiphagus celerans trahit a pede Cnissodioctem
In latices, nervo frustra luctante retentum.
Psicarpax socios defunctos viribus ultus,
Pelysium in stomachum duri quatit ulcere teli:
Concidit ante pedes, stygiasque recessit ad umbras.
Pelobatesque, luti tollens de fonte maniplum,
Conjicit adversi in frontem et prope lumina coecat.
Motus at ille, manu capiens, multaque revulsum
Vi lapidem, telluris onus, qui forte jacebat,
Pelobatem incussit genibus; quo tibia prorsus
Fracta perit: cadit ipse putri revolutus in arvo.
Graugasydes in eum, sortem miseratus inulti,
Venit ovans, mediumque intercipit: intima totus
Viscera juncus iit, funduntur inania passim
Intestina, gravi disjecta a vulnere dextrae.
Talia Sitophagus spectans in fluminis ora,
Ex acie pede laesus abit multumque dolebat:
Desilit in fossam, ne dirum offenderet hostem.
Troxartes feriit summa Physignatha planta
Seque dedit saltu patrium contusus in amnem.
Troxartes ut vidit adhuc, qui decidit ante,
Seminanimum, incursu repetitum occidere gestit.
Prassaeus cernit prostratum morte sodalem
Itque furens contra, juncum jaculatur acutum.
Nec clypeum fregit, aciem turba impedit hastae.
Inter erat mures juvenis formosior omnes,
Bellipotens, audaxque, probo satus Artepibulo,
Marte putes genitum, Meridarpax nomine princeps,
Solus qui medios dominatur stragis acervos.
Hic stetit, amotis aliis, elatus ad undam,
Sternere ranarum minitans genus arma gerentum.
Et faceret, quoniam sunt illi robore vires;
Ni citus audisset divumque hominumque creator,
Et servare velit pereuntes funere ranas.
Talia dicta, caput quassans, est ore locutus:
„O Dii, grande nimis video mortalibus actum.
Jactantem ad fluvium totas Meridarpaga miror
Unum se ranas disperdere, protinus ergo
Pallada mittamus, rapidumque per agmina Martem,
Qui duo robustum licet ex certamine pellant”.
Sic ait, haec autem Martis responsa fuere:
„Jupiter, haudquaquam Martis, nec Palladis ausus
Excidium ranis miserandum avertere possent.
Certius auxilium cuncti damus, aut quate telum,
Omnia quod superans Titanas sustulit olim,
Nulla quibus virtus toto par extitit orbe,
Quod ligat Enceladum et genus illud agreste gigantum”.
Dixit et excussit rutilum Jovis ignea fulmen
Dextera, quo magnum tonitru tremefecit Olympum.
Continuo horrifica volat irreparabile flamma
Se voluens, simul ac demissum ex arce Tonantis.
Hoc equidem et ranas et mures terruit omnes.
Non tamen absistunt mures pugnare, sed optant
Caedere ranarum dudum genus arma gerentum:
Ni foret ipse polo ranas miseratus ab alto,
Subsidium adflictis subitum qui misit amicis.
Improvisi aderant incusi tergus, obunci,
Vari, obliquogradi, crustati os, ut ostrea tecti,
Ossigenae, lati dorsum, scapulasque corusci,
Blaesi, forcimani, sub pectore torva tuentes,
Octipedes, bicipes, quos non est tangere: Cancri
Nomen habent. Illi caudasque pedesque manusque
Muribus incidunt, flectuntur in ictibus hastae.
Hos timidi mures non sustinuere furentes,
Seque dedere fugae. Jam sol crescentibus umbris
Cessit et imposuit bello finemque diei.

