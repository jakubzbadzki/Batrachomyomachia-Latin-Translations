Belli perpetuas animis discordibus iras,
Fetaque funeribus saeuisque tumultibus arma,
Indomiti Mauortis opus, proferre per omnes
Fert animus populos: Mures vt molibus olim
Spectati in rerum magnis et fortibus ausis
Illustres, dederint audacia proelia Ranis.
Terrigenum in campis imitati facta Gigantum
Edita Phlegraeis; veluti dispersa per orbem
Fama fidem fecit vulgo. Ast o inclite coetus
Musarum, veniens nemore ex Heliconis amoeno
In pectus descende meum; mihi suggere carmen,
Cuius materies memori signata libello,
Imposita est genibus nuper; pertexere quam nunc
Aggredior; suntque ista rei primordia gestae.
Mus quondam insidijs rapidaeque tyrannide felis
Elapsus; dulcis fugitans discrimina vitae;
Laetus iter longum propere dum conficit; arua
Per spaciosa, sitim sicco collegerat ore.
Obuia forte palus erat; huius amore viator
Captus et obiectae grata dulcedine lymphae,
Lassulus ad ripam cursum deflectit aquosam;
Et teneram summae barbam stagni applicat vndae.
Hunc vero indigena et gaudens regione palustri,
Rana loquax, subito viridi conspexit ab antro.
Quem mox aggreditur dictis et talia fatur:
“Tu quis es, o hospes? Cuius telluris ab ora
Littora nostra petis? Quali genitore creates?
Dissere vera mihi, ne te mendacia vanum
Arguerint, nam si sensu reputabere nostro
Dignus amicitia, comitem te ad limina ducam,
Hospitaque accipies et plurima et optima dona.
Physignathus rex sum; perque ista palustria regna,
Ciuibus a nostris obseruor, honoror, adoror;
Namque hos stagnicolas longe lateque iacentes,
Indomitos populos, sceptro venerandus auito,
Aeternis freno imperijs, fremituque tonante,
Buccarumque minis, fortes perterreo Ranas.
Me quodam Peleus praerupta ad littora magni
Eridani genuit, redamatus ab Hydromedusa.
Te quoque praesignis grauitas et gloria vultus,
Sceptrigerum loquitur regem; te pace potentem
Consilijs; mitem et multa pietate verendum.
Nec minus illa tuo robusto in corpore moles,
Te bello egregium dextraque animoque valentem
Indicat esse ducem, quo non praestantior alter.
Quare age, dic etiam, quibus es genitoribus ortus”.
Psicharpax contra respondens talibus insit:
“Natales nostros quid quaeris, amice, quid vrges?
Coelitibus notos, mortalibus alitibusque?
Nomine Psicharpax dicor, me gaudeo natum
Magnanimo patre Troxarta; verum mihi mater
Lichomyle Pternotroctae fuit vnica regis
Filia; quae tepido tuguri sub culmine, partu
Me dedit in lucem; dapibusque eduxit opimis,
Ficubus et nuculis, addens genus omne ciborum.
At quid nos quaeso firmo coniungere nexu
Possit amicitiae? Quos protulit indole prorsus
Dissimili natura parens? Tibi namque sub vndis
Humidus est victus. Verum quaecuque opulenti
Esse solent homines, eadem mihi fercula cedunt.
Nec valet ille meis sese subducere panis
Denticulis, quamuis seruetur corbe rotundo,
Pistillum qui ter sensit, manuumque laborem.
Nec lata atque tumens sesamoque inspersa placenta.
Pinguia nec fumo petasonis cocta suilli
Segmina, nec tumica circum tectum iecur alba,
Caseus aut dulci nuper de lacte coactus.
Nec suaue optatum diuis melitoma beatis,
Nec quaecunque hominum cocus in conuiuia fingit,
Delicijs quando varijs exornat ahena.
Nec me unquam trepidis belli clamoribus amens
Subduxi; sed quo manifesta pericla vocabant
Marsque dabat strages; primis immisceor armis.
Nec formido hominem, quamuis ingentia forti
Corpore membra gerat; sed saepe cubile subintrans,
Aggredior morsu digitos lacerare supremos:
Calcesque arrodo, somno dum victus anhelat. 
Non tamen ista mouent arrosum vulnera corpus,
Nec secura quies oblaesos deserit artus.
At mihi tellurem discrimina magna per omnem
Sunt duo; quae gelidi soluunt formidine mentem:
Accipitrum consanguineus saeuissimus ille,
Circus ad insidias, qui ducit in aere gyros
Et taciturna mouens molli vestigia planta
Felis atrox; misero qui mille tulere dolores.
Adde dolos, quos infelix horresco reuoluens,
Muscipulae, cuius tacita me mole tenere
Opressum satagunt et crudae tradere morti,
Ante alia et felis serratis dentibus ora
Expaueo, quae luminibus vigilantibus acris
Excubat, explorans aditus; et caeca viarum
Occupat, vt latebris egressum affligat aduncis
Vnguibus et poenas domino me soluere cogat.
Non raphanus nostro, non brassica grata palato,
Non cucumis, tumidove intorta cucurbita ventre.
Nec me beta virens, apium neque pascit amarum.
Haec etenim vestris, quicunque in littore vitam
Degitis, aut in aqua, sunt lauta cibaria mensis”.
His super arridens, Physignathus ista profatur:
“Valde equidem plenis, hospes, de ventre gulaque
Te iactas buccis; sunt et spectacula in alto
Mira lacu nobis et sicco plurima campo.
Quippe Deus quondam Saturno natus vtroque
Munere donauit Ranas, modo dura per arua,
Quum libet exsultare leues et viuere terra;
Ludentes liquido modo condere corpora riuo,
Atque habitare in aquis et victum quaerere in vndis.
Quae si certa tibi placeat cognoscere, promptum est
Et tentare licet; ceruici imponere nostrae,
Ipse subibo humeris, nec me labor ille grauabit.
Cantus at hos firmis armos, subiectaque colla
Prensa tene manibus, ne forte incautus ab alto
Praecipitere cadens, vitamque in flumine linquas:
Verum hoc emenso feliciter aequore, nostri
Laetitia exsultans, intres penetralia tecti”.
Sic ait et ripa ex alta se mittit in amnem,
Terque quaterque natans, supremum nauigat aequor,
Nunc sidit, fundumque petit notisque cauernis
Et viridi occulitur musco, nunc eminet vndae,
Nunc iacet immoto similis; nunc morsibus herbas
In summis delibat aquis: his gestibus illum
Hospitio inuitat, quin insuper anatat agro
Terga aptaturus vectori, ille insilit audax,
Seque mari et ventis fretus ceruicibus amplis
Stagnicolae credit, quibus ipse tenaciter haeret.
Et sub prima viae iam coeptae exordia, gaudens
Subsilit ad tempus, donec fortuna secunda est;
Donec conspicitur vicino in littore portus:
Oblectatur aquis, dum brachia lenta palude
Physignathus iactans, sublimior aequore pendet.
Ast vbi muscosa mergi se vidit in vnda,
Multa tremens, lacrymis manantibus ora lauabat,
Conquestus, sapere in medio frustra esse periclo,
Nec prodesse graues accepta clade dolores,
Saeuit inops animi, vellitque e corpore setas
Et teneram Ranae constringit firmiter aluum,
Cruribus amplexus lumbos; cor palpitat illi
Insolito motu, refluo sub sanguine pressum.
Vt portum repetat, quoties telluris amore
Littoreae, nequicquam oculos in terga retorquet.
Densa gemens, imo ducit suspiria corde,
Horribili cogente metu, qui frigore membra
Concutit atque animae luctanti extrema minatur.
Primum equidem remi in morem formabat in amne,
Pone trahens caudam et maerenti pectore supplex
Multa Deos orat; reduce vt contingere terram
Detur et ad patrios saluo remeare penates.
Iamque adeo caepit mergi, iam caerula nantem
Vnda lacus haurit, quum naufragus aera frustra
Vicinosque locos querulis clamoribus implens,
Indignansque animo (quoniam res summa laborem
Postulat extremum) maesto sic incipit ore:
“Non ita Carpathij ventosa per aequore Ponti
Gestauit tergo carum sibi Agenore natam
Taurus onus, quando incolumem a Phoenicibus aruis 
Transtulit Europam Cretaei ad littus Oaxis:
Rana suas veluti me perfida portat in aedes,
Inuectans tergo, viridi quum corpore canos
Exsuperans fluctus, tacitis subremigat vndis”.
Vix ea fatus erat, ecce improuisus vtrisque
Apparet longe sinuosis orbibus hydrus,
Dira ferens leti spectacula, pectora cuius
Alta secant fluctus arrectaque colla paludi
Exertant immane caput; pars cetera flumen
Pone legit, versatque oblonga volumine terga.
Fit strepitus spumante lacu, propiorque natando
Redditur et toruo ciet horrida sibila rictu.
Sensit vt obliquis venientem flexibus anguem
Rana, metu fugit exanguis madidique cubilis
Exoptat latebras, socij secura relicti,
Qualis ab undosis perdatur fluctibus hospes,
Sic in arundiferae mergens limosa paludis
Se vada, fallebat Parcas sibi dira minantes.
At miser extimplo cecidit resupinus in aequor
Mus medijs desertus aquis, moriensque gemiscit
Cum stridore graui: summoque in gurgite palmas
Dum stringit, cumulo saepe ille oppressus aquarum
Obruitur, pedibus calcitrans saepe resurgit
Eminulus, planaque parum se sustinet vnda.
Effugijs non est mors euitabilis vllis.
Ergo vbi combiberant madefacti flumine crines,
Grande liquoris onus; tum pondere pressus aquoso
Iam periens, tales effudit ab ore querelas:
“Haec tua, caelestem nunquam, Physignathe, fallens,
Impia facta Iovem vasto de corpore, qui me
In mare praecipitem dederis, ceu rupe praealta.
Haud equidem me, terrestri certamine in vllo,
Pessime, tu potior, nec in vlla victor arena,
Pancratio, saltu, nec, inuncto corpore, lucta,
Nec disco, aut caestu melior, nec praepete cursu.
Turpiter insidiijs sed me ignauissime captum,
Infames hic inter aquas extinguis inermem.
At Deus hoc spectans, vltricia lumina gestat
Tuque (nec euades) olim pro talibus ausis,
Muribus infestis poenas cum sanguine pendes:
Quum fera vindicibus surgent in bella cateruis”.
Sic dicens, animam medijs exspirat in vndis.
Viderat haec, molli recubans in gramine ripae,
Lichopinax magisque agros vlulatibus implet.
Nec mora, delatus Murina per oppida cursu,
Tristia regalis diuulgat funera nati.
Cuius ob exitium grauis omnes perculit ira.
Mox quoque praecones cunctas regionis in oras
Missi, edicta ferunt, vt quum te crastina primum
Ostendens, noctis stellas Aurora fugarit. 
Praecedetque diem roseis inuecta quadrigis:
Conueniant omnes mature ad regia tecta
Troxartae, miserum flentis Psicharpaga natum:
Qui sua (pro dolor) extendit resupinus in amplo
Mortua membra lacu; nec enim tunc tuta legebat
Littora, sed medio fluitabat gurgite Ponti. 
Postera vix aderat croceo Pallantias ortu:
Quum matutini sub auita palatia regis
Vndique festinant; sanis instructa ferentes
Pectora consilijs proceres, quos iussa vocarat
Buccina praeconis. Hos inter grandior aeuo,
Primus mente potens, sceptroque insignis eburno
Prolis ob excidium, iusta qui bile tumebat,
Assurgens solio Troxartes infit ab alto:
“O socij, quamuis soli mihi saepe dolores,
Saepe paludicolae tulerint incommoda Ranae,
Interea clades praesens se extendit ad omnes:
Quos inter tamen ah iterum miserabilis vnus
Ipse ego; quippe orbus iam terno pignore lecti,
Spe lapsi generis, priscaeque propagine gentis.
Nam memini, vt primum natorum, dira cauernis
Extractum, felis pedibus laniarit aduncis.
Hinc homines alium, truculenta morte parenti
Eripuere, nouas moliti ex affere fraudes,
Muscipulam dicunt, tormentum muribus atrox.
Tertius hei iam Psicharpax, mea maxima cura,
Solicitoque suae matri dilectus amore,
Additur his simili fato. Nam perfidus illum
Insuetas tentare vias, Physignathus amplo
Munere pellectum, quum ducit in vda paludis
Regna, subintrantem fallacibus obruit vndis.
Quin igitur bene caelatis accingimur armis?
Gentemque obruimus violento Marte palustrem?
Tela manu tractate viri; circumdate ferro
Robustos artus; et bello classica signum
Rauca sonent; densique graues surgamus in hostes.
Talibus ad Mures orans, persuasit in arma
Consentire omnes et castris ferre labores.
Tunc animos Deus armipotens, cui proelia curae,
Ingentes, belloque iras augebat Enyo.
Ac primum nota deducunt arte fabarum
Ex vacuis ocreas siliquis; quas ore voraci
Effractas aruis tacita de nocte cauarant.
Effinguntque habiles atque hirtis cruribus aptant.
Praetexunt folijs thoracas arundinis, apte
Excisos corio felis, quam nuper atroces
Oppressam numero, coniurato impete Mures
Tradiderant leto et trepidantia viscera pelle
Exuerant; duris thoracibus vtilis illa est.
Sumitur aerato clypei pro vmbone, lucernae
Intima pars mediae. Pro fraxineisque sarissis
Dantur acus, solido ex ferro Mauortia tela.
Testa nucis capiti est pro casside timpora circum.
Cingitur his armis legio Murina palustris
Punitura nefas populi. Quod nuncia Ranis
Postquam fama tulit tenues delapsa per auras:
Egrediuntur aquis celeres; terramque capessunt,
Concilio iussi tractare negocia belli.
Dum vero inquirunt solerti indagine causas
Vnde inopinati dira haec praenuncia belli
Seditio exstiterit; tanti quae semina motus;
Quo tantae irarum succesae fomite flammae:
En procul accelerat praeco regalia gestans
Sceptra manu, a castris hostilibus Embasichytrus,
Tyroglypho patre magnanimo satus atque superbo,
Vt coetu medius stetit; exitiabile bellum
Stagnicolae genti denuntiat atque ita fatur:
“O Ranae, vobis Mures extrema minati
Fata et opum vestras vires euertere fundo.
Surgere ad arma iubent, validisque incumbere telis.
Namque suis videre oculis Psicharpaga volui
Exanimum stagno, vester quem perfidus altis
Physignathus submersit aquis et misit ad Orcum.
Si qua igitur virtus animo, si pectore robur;
In campum proprio freti descendite Marte,
Audacter conferte pedes et cernite ferro.
Talibus orator dictis, hostilia iussa,
Vndiuagis aperit Ranis. Simul atque lacustris
Aures perculerant Murina tonitrua gentis:
Obstupuere animi atque omnes circumstetit horror.
Vt vero tacito queritari murmure secum
Indignabundum persensit vulgus et omnes
Mussare et fremere infensos Physignathus: et se
Criminis auctorem deposci oculisque notari;
Assurgens solio, cordato haec edidit ore:
“Nequaquam, o socij, Murem mea dextra peremit,
Nec mea sunt eius vel lumina conscia leti,
Porro illi nostros imitanti sponte natatus
Ludentique rapax spiramina supprimit vnda. 
Cernitis, insontem gens vt me pessima falsi
Accuset sceleris? Quare quo praemia factis
Digna suis habeant: res est agitanda sagaci
Consilio, vt Mures multemus morte dolosos.
Fabor enim mihi quae sedeat sententia menti,
Qua neque commodior, nec erit magis vtilis vlla,
Instructis omnes cuneis, ad summa paludis
Littora, qua locus in praeceps fastigia tollit
Ardua: et abruptos descensus pandit in aequor,
Pro patria impauidi sumptis constemus in armis.
Vt si quando ruant in nos vehemente feroces
Impete, conati validas perrumpere turmas,
Et prensare iubas galeae cristasque decoras:
Quemcunque infestum nobis fors offerat, omne
Cum telis agmen, praeceps turbemus in amnem.
Sic nandi ignaris, mersis in gurgite, tandem
Ponemus laeti Murina ex caede trophaeum”.
Sic ait et belli cunctos accingit amictu.
Crura quidem maluae folijs sua laeuibus armant
Betaque materiam thoracibus ampla ministrat,
Sed costata cauis est congrua brassica peltis
Aptaque militibus procerus lancea iuncus.
At tenuis cochleae, vice ahenae cassidis, ambit
Testa caput. Tali illi habitu stant aggere summo
Codensi, ripaeque iugum sublime tuentur:
Vibrantes validis Mauortia tela lacertis,
Ingentesque animos lato sub pectore versant.
Interea Diuos alti regnator Olympi
Sidereas omnes in sedes conuocat; vnde
Crescentis belli molem fortique potentes
Marte duces monstrat clarosque heroas in armis.
Et bellatorum pollentes viribus artus
Peltatasque acies Pellaeaque tela gerentes.
Quale vel Ossaei magno de vertice montis
In Lapithas ducunt turmas Ixione nati.
Anguipedum vel qualis erat caeloque iuuentae
Infensae in diuos acies Phlegraea per arua.
Tum pater omnipotens subridens suaue, benignam
Diuorum quis opem Ranis imberbibus, inquit,
Afferet? Aut vindex assistens Muribus agmen 
Barbatum defendet? Et his Tritonida verbis
Pallada compellat: ”Muresne Minerua leuabis
Subsidio mea nata tuo? Nam semper in aede
Delubrisque tuis quasi turba domestica densi
Subsiliunt lustrantque focos captique sacrarum
Laetantur nidore dapum et redolentibus aris".
Iuppiter haec contra soboles Iouis ista profatur:
“Non ego, care parens, infestis Murbus vnquam
Suppetias tulero, quoniam mihi plurima damna
Solicitosque meo cordi peperere dolores,
Quum (puta) sacrilego violarunt ore corollas
Ornatusque meos et corrupere lucernas
Causa olei sacras accensaque lumina templo.
Adde quod in primis me haec vna iniuria mordet:
Quippe nec a peplo gens perniciosa proteruos
Abstinuere meo dentes, quem fecerat arte
Ingenioque manus operosa industria nostrae
Et tenui intexens tramae discreuerat aruo.
Arguto tenuem quum densat pectine telam.
Sed causa damnoso fecere foramina morsu.
Nunc mihi sartor amans lucri grauis instat et vrgens,
Exigit usuram. Res haec mihi suscitat ignes
Irarum iustos. Nec enim iam suppetit vnde
Restituam, quae dum reparo modo mutua sumsi.
At neque Ranarum praestabo cohortibus vllum
Auxilium, siquidem toto nil pectore iusti
Nil animi prudentis habent, sed me simul atque
Fessa labore pedes referens fera proelia liqui,
Quantumuis auidam somni, clamore vetebant
Insulso et multo fremitu, sub nocte silente,
Strata solo viridi, placidae dare membra quieti.
Immo non oculis vel conniuere, sopore
Offusis, licuit paulum sed tempora noctis,
Qua longa est, caput aegra, cubans insomnia duxi,
Dum cristata diem cantu praediceret ales.
Quare agite, o Diui, neutri succurrere parti
Cessemus potius, nequem grauis hasta propinquum
Affligat: quoniam praeacutis cominus armis
Vulnera certa adigunt, quamuis Deus obuius iret.
At nos de caeli sublimibus hisce theatris
Securos recreent tanti spectacula belli”.
Dixerat et monitis cuncti assensere Mineruae
Certatimque locum densi vertuntur in vnum.
Interea duo praecones socialibus ibant
Praemissi castris et bellica monstra ferebant.
Hinc Culices bello lituis ingentibus vsi,
Clangores mouere graues atque ore canoro
Accendere animos horrenda in praelia. At ipse
Rex superum, tonitru coeli de nube nigranti,
Terrificum iaculans, pugnae dat signa ferocis.
Hypsoboas igitur saltu defertur in hostes
Primus et aduersum Lichenora forte furentem
Prima acie figit telo, qua sutilis alvo
Baltheus atteritur, medium transverberat hasta
Acta simul cum ventre iecur, quo pronus in ipsam
Lapsus hummum, foedat setosam puluere barbam,
Troglodytes sequitur, duri qui cuspide pili
Peleona ferit. Fatale in pectore ferrum
Figitur: illum etiam except mors atra ruentem
Atque anima in tenues e corpore subuolat auras.
Seutlaeus iaculo cor traijcit Embasichytri.
Artophanus vero Polyphoni torquet in aluum
Missile ferratum, pronus ruit ille, leuemque
Aera vita petens, morientes deferit artus.
Limnocharis Polyphonon vbi conspexit, atroci
Confectum nece: Troglodyten ingente molari
Occupat, exitium portans: graue pondere saxum
Ceruicem circa mediam, dat vulnus hiulcum
Aeternaeque oculos nubit caligine noctis.
Lichanor collimat in hunc splendente veruto
Obseruans, libratque manu, nec fallitur arte:
Dum petit oppositum et signatum confodit hepar.
Hoc vbi Crambophagus cognouit ab aggere summo:
Proripit inde fuga se, mox delapsus in vndas.
Quin nec eum tutantur aquae, sed verbere fossus
Concidit infesto, nec respirare licebat.
Tinguitur vnda lacus, per vulnus sanguine fuso
Purpureo, iacet ille extentus ad humida Ponti
Littora, traiectus cum pinguibus ilia venis.
Tyroglyphum in ripa spoliat Limnesius armis.
Turbatis simul atque oculis Calaminthius acrem
Pternoglyphum vidit; mentem formidine captus
Ingenti, fugiens crudelia fata, paludi
Insilit infamisque abiectum ancile relinquit.
In frontem lapidis proiecta mole, trucidat
Pternophagum regem Hydrocharis. De naribus alte
Destillat cerebrum, inficiturque a sanguine tellus.
Lichopinax factis praestantem Borborocaeten
Impete cum magno contorta transigit hasta
Perpetuaque illi condutur lumina nocte.
Hoc vbi Prassophagus vidit, pede Cnissodiocten
Petrahit in stagnum et violentis colla prehendens
Obtorquet manibus liquidoque immergit in amne.
Psicharpax forti sociorum funera dextra
Vlturus, saeuit ferro et Pelusion aluum
Per teneram iecur ad medium configit, at ille
Concidit ante hostem moribundus, spiritus autem
Cocytum bibiturus abit et tartara visit.
Quo viso madidi raptum tellure maniplum
Pelobates coeni accurrens proiecit in ilum
Vngens ora luto, tantum non lumine priuans.
Saeuit at ille furens, iustamque accensus in iram
Indignum ob facinus, duri simul arripit ingens
Pondus humo saxi, campo quod forte iacebat
Correptumque manu valida torquebat in ipsum
Pelobaten infraque genu collidit, at hosti
Tibia tota labat iactu confracta potenti
Procumbitque simul turpi resupinus arena.
Craugasides fatum vlturus crudele suorum
Inuadit victorem etiam violenter eundem
Et medium sub ventre ferit: simul intima longa
Cuspide totus ei terebrauit viscera iuncus.
Dumque manu vellit tota extrahit ilia telo.
Hoc vbi Sitophagus conspexit ab aggere summo
Fluminis, ex diro claudus se Marte recepit.
Intolerandus enim crudeli ex vulnere languor
Conficiebat eum, seque vt grauiore periclo
Eripiat, fossae praeceps illabitur atrae.
Cuspide Troxartes rigida femur haurit apertum
Physignatho, fugit ille cito et stagno insilit aeger.
Quem simulac victor, superatum et humi ante volutum
Semianimem vsque etiam singult antequam videbat:
Rursus adest, totam cupiens abrumpere vitam.
Vt vidit Prassaeus eum, suspiria multo
Ducere seminecem gemitu, qui stratus ab ictu
Fatalis teli fuerat: socia agmina cursu
Perrumpens, primamque aciem, magna egit acutum
Vi iuncum, at frustra, nec enim penetrare valebat
Imbellis mucro clypeum, sed fixus inhaesit.
At quidam celeres iuuenum primarius inter
Ductor erat Mures, quo non praestantior hasta
Conflictare graui et decernere cominus armis,
Praeclari herois carissimus Artepibuli
Filius, ipsi animo Mauorti et robore vasti
Corporis assimilis Meridarpax, vnus agebat
Ille in bella acies, belli celeberrimus arte.
Qui procul a numero solus stans littora iuxta
Ore minax tumido, iactat se stemmata gentis
Belligeratricis Ranarum et sedibus imis
Euersurum vrbes, totique a stirpe ruinam
Allaturum hodie generi certeque tulisset,
Nam magno Herculeae stabant in corpore vires,
Ni cito vidisset hominum sator atque Deorum,
Excidium miserans generis totius iniquum,
Vnde caput quatiens tali os sermone resoluit:
“Hisce, o Diui, oculis facinus modo conspicor audax,
Et mea non paruo Meridarpax corda timore
Perculit, ad stagnum minitans exscindere gentem
Ranarum penitus. Quare mox Pallada caelo
Belligeram Martemque simul mittamus, vt illum
Quantumuis saeuum auellant et cedere cogant.
Iuppiter haec tali sed voce silentia rupit
Armipotens Mauors: equidem nec multa potestas
Palladis, aut Martis Ranis instantia fata
Arcuerint vnquam, at cuncti simul agmine facto
Laturi properemus opem: aut tua turbine vasto
Tela trisulca moue, quorum Titanas in aruo
Phlegraeo flammis cessisse potentibus olim
Vidimus attonitos, quibus ausa infanda Gigantum
Conatusque feri domuisti, horrendaque membra
Strauisti Enceladi vinclisque tenacibus arcto
Insuper Aetnaei cumulasti pondera montis.
Cetera centimanum quod agrestia corpora fratrum
Supplicium sensere simul”. Mars talia fatus
Destitit. At fulmen iaculatus Iuppiter ardens
Ante quidem intonuit totumque ingente fragore
Commouit caelum, deinceps metuenda volarunt
Fulgura, tela Iouis dextra versata potenti.
Tunc equidem cuncti Mures Ranaeque minaci
Concussi monstro, subito tremuere pauore.
Non tamen arma feri Mures posuere, nec acri
Abstinuere manus bello, at feruentius instant
Belligeratricem Ranarum perdere gentem:
Ex supera amnicolum ni Iuppiter arce misertus
Misisset lapsis signa auxiliaria rebus.
Improuisi igitur socij crudelibus armis
Adueniunt cataphracti, obtecti incudibus armos:
Brachia forcipibus curuis munita gerentes:
Forficulas os, corpus habet pro tergore testam.
His natura dedit solidos ex ossibus artus
Lucentesque humeros et terga patentia late,
Crura inuersa gerunt extra: et vestigia valgi
Torta mouent, tensis manibus, passisque lacertis
Perpetuo vadunt, inuadere quaeque parati:
Et prono toruis oculis ex pectore cernunt.
Bis quatuor nixi pedibus geminoque tremendi
Sunt capite: haud faciles vinci manibusque prehendi:
Nomen habent Cancri. Qui Muribus ore feroci
Terribiles caudasque pedesque manusque secabant;
A tergo aggressi: duroque ex aere sarissas
Faucibus inflexas hosti eripuere, ruentes
Impete per campos vasto: timuere caduci
Et trepidi rerum Mures: nam viribus aequis
Tendere non poterant contra, nec fidere Marti.
Consilij ergo inopes, subita formidine fracti
Reijciunt parmas, victriciaque arma fugaque
Disiecti, mox terga dabant inhonesta per agros.
Sed iam Phoebus equis fumantia colla leuabat
Occiduus noctemque die labente vehebat:
Cum bello impositus finis, quo luce sub vna
Tot cecidere duces pugnando vulnera passi
Pro patria et lato tot sunt data funera campo.