Qvod mures ranis bellum indixere minaces,
Quaeque super genibus descripsi carmina nuper,
Nunc canere atque omnes hominum uulgare per aures 
Fert animus. Spirate, deae, sacrumque mouete 
Ex Helicone chorum: uocique inducite cantum.  
Nam ranae nunquam grauiora pericula passae, 
Terrigenum mures referunt dum bella gigantum. 
Talia mortales memorant primordia rixae. 
Praerapido fugiens felis discrimina cursu 
Conceptamque sitim cupiens sedare propinquo  
Mus posuit barbam stagno, dulcique liquore 
Expletur, cum rana procul conspexit: et inde 
Garrula Limnocharis tali sermone locuta est. 
„Tu quis es? Unde ad aquas? Te qui genuere parentes? 
Dic et uera refer, procul hinc mendacia sunto:  
Nam si te dignum nostro monstrabis amore, 
Munera multa dabo: tibi quae monimenta relinquam 
Hospitij et mecum nostris laetabere tectis. 
Rex ego sum et dicor Physignatus in hacque palude  
Nunc ranis praesum perque omnia tempora regno. 
Meque pater Peleus pulchrae quondam Hydromedusae 
Littore in Eridani genuit connexus amore. 
Sed te conspicio robusto pectore et armis 
Credo alios superare duces et corpore honesto.
Pande igitur nomenque tuum stirpemque genusque”. 
Ad quam Psicharpax est tali voce locutus: 
„Quid genus obscurum nulli cognoscere quaeris? 
Nomine me appellant omnes Psicharpaga mures 
Magnanimi regis sum Troxartae unica proles,  
Lichomyleque mihi est genitrix, quae sanguine creta 
Pternotroctae olim sceptris regnoque superbi
In strue lignorum genuit me et molliter ipsa
Nutrijt atque cibos posuit ficusque nucesque. 
Quonam igitur pacto nostrum iungemus amorem, 
Cum nos disiungat natura aliena genusque? 
Tu uitam in stagno ducis: mihi mandere cura est 
Arte laboratam Cererem, pressasque placentas,
Quaeque solent homines uentri mandare uoraci: 
Lancibus haec pandis, cerealibus atque canistris
Effero, nec fugiunt me pernae frustra suillae:
Quodque iecur tostum tunica velatur in alba,
Caseus et dulci nuper de lacte coactus 
Mellitaeque dapes, summis quae pabula diuis, 
Lauta hominum quicquid demum conuiuia poscunt  
Et quaecunque coci patinis condita reponunt: 
Nos soliti mures arguto rodere dente.
Non tamen aut bellum fugio, cum semper in armis
Ante alios primus medio dux agmine uerser: 
Aut hominem timeo licet ingens corpus habentem,  
Saepe torum ingrediens calcem, digitosque cubantis
Dente leui stringo: et nullus dolor excitat illum,
Sed tenet alta quies, placidaeque simillima morti. 
At duo praecipue cunctis animalia terris, 
Accipitrem felemque tremo portantia luctum  
Et tristem nobis laqueum fatumque dolosum.
Sed felem in primis timeo, quae saepe fugacem 
Ingressumque cauis letali deuorat haustu. 
Non acer raphanus, praegnasue cucurbita nobis,
Nec betae molles, uiridis nec brassica gratae  
Sunt epulae, haud apio mures pascuntur amaro. 
Talis nanque cibus uobis solet esse sub undis”. 
Ad quem subridens sic contra est rana locuta. 
„Ventre guloque, hospes, nimium te tollis inepte.
Sunt bona multa etiam ranis terraque lacuque.
Nam victum ancipitem nobis Saturnius esse
Et saltare dedit terris et corpus in undis
Occulere: ut letae uita uitamus utraque.
Quae (si forte uelis) facile est tibi noscere cuncta:
Si dorsum inscendos nostrum: nodoque tenaci
Constringas collum, ne delabaris in undas,
Sed laetus possis domibus succedere nostris.
Haec ubi dicta, dedit tergum. Conscendit at ille 
Confestim: manibusque ambobus colla reuinxit.
Gaudet aquis primum breuibus portuque propinquo:
Perplacet et liquidas sic illam nare per undas.
Humida sed postquam sensit sua corpora fluctu,
Tristibus et lachrymis faciem perfundit: et illum
Poenitet heu fero uellitque dolore capillos.
Iam pedibus stringit uentrem, timet atque timore
Ingemit et gelidum turbant discrimina pectus.
Vnde miser caudam ceu remum traxit in undis.
Tum uero illachrymans madefactus corpore toto
Numina cuncta simul precibus uotisque uocauit,
Vt tandem optatam liceat sibi tangere terram.
Non sic portabat taurus sibi pondus amatum:
Fluctibus Europam aduexit cum littora Creta:
Vt rana attollens pallentia corpora fluctu
Tergore supposito muri sua tecta petebat.
Cum subito horrendum aspectu uidere per undas
Hydrum fatiferum, tollentem colla sub auras.
Quem simul aspexit, gelido tum pectore rana
Corpora, dum cuperet uitare pericula tanta,
Qui fuerat stagno misere periturus in illo,
Immemor heu socij, trepidantia mersit in undis.
Ille simul sese cernit uectore relictum:
Palluit et medium cecidit resupinus in aequor
Compressitque manus, gemitu miserandus et omne
Compleuit stagnum, liquidis ter mersus in undis,
Ter redijt superas tandem moriturus in auras.
Calcitrat et tentat nequicquam euadere mortem.
Illum humore graues deducunt pondere setae.
Irrita sed postquam sensit conamina facta,
Iam moriens fudit tales ex ore querelas:
„Te caelare deos, Physignate, haec tristia facta
Sperasti? Miserum cum me ceu uertice montis
Iecisti stagnum leui de corpore in altum,
Pessime, non terris ausus contendere contra?
Nam neque luctando melior, nec tollere plantas
Doctior, aut fueras palmis connectere palmas.
Arte mala captum sed me timidissime rerum
Proijcis in fluctus. Cernit Deus omnia uindex. 
Iamque dabis poenas meritis pro talibus, in te
Armatos spectans horrendo ex agmine mures”. 
His animam dictis spirantem uidit in illis  
Lichopinax, ripis stagni qui forte sedebat.
Muribus ac ululans, facinusque scelusque reportat, 
Quos, postquam audierant mortem, grauis impulit ira. 
Nec mora: continuo murum genus omne superbum 
Cum primum radijs Sol illustrauerit orbem,
Troxartae poscunt ad regia tecta uocari.  
Namque erat hic genitor Psicharpagis ante perempti, 
Qui infelix stagno fluitabat corpus inane:
Necdum etiam molles ualuit contingere ripas, 
Sed miser, ah, media nabat resupinus in unda.  
Illi praecipites radiare ut lumine montes 
Conspiciunt, summi petiere palatia regis. 
Iamque tacent, leto nati cum percitus ira 
Surgit et has fundit Troxartes pectore uoces: 
„Sim licet, o socij, ranis immania passus,  
Solus ego, tamen et uos haec iniuria tangit:
Queis (nisi prospicitis) iandudum fata parantur.
Treis ipse infelix genui (miserabile) natos 
Atque orbum totidem nati liquere parentem: 
Nam felis primum laniauit. Quippe retortis 
Vnguibus arripuit traxitque foramine curuo.  
Ast alij immites homines mala fata tulere, 
Lignea dum miram fata inuenere per artem:
Quae laqueum appellant, horrenda pericula murum; 
Tertia restabat nobis charissima proles, 
Qui solamen erat miserorum spesque parentum.  
Hunc uada in ima trahens misere mala rana peremit. 
Verum agite, ornantes uarijs iam corpora in armis: 
Agmine terribili ranarum tecta petamus”. 
Dixerat et cunctis animos exciuit ad arma. 
Tum cupidus belli Mauors haec agmina cingit:  
Cruribus in primis ocreas posuere fabales, 
Nanque fabas uirides noctem rosere per illam 
Innumeras, quarum tum tegmina tota retexunt, 
Sic tenues tunicae belli uertuntur in usum.
Ardentem clypeum medio ex umbone lucernae  
Efficiunt, placuit thoracas nectere felis
Ex tergo, huic etenim pellem traxere per artem.
Atque acus est illis claro mucrone refulgens 
Hasta, opus horrendi Martis. Neu caetera desint: 
Dura nucum capiti posuerunt tegmina cuncti.  
Iam stabant mures instructi talibus armis:
Auditu subito, cum ranae percitae ab altis 
Egrediuntur aquis, necnon coguntur in unum: 
Et quae sint subitae, perquirunt semina pugnae. 
Dumque animi partes belli uersantur in omnes,  
Tyroglyphi ecce satus magni de sanguine, praeco 
Embasichytros adest, manibus qui sceptra ferebat, 
Talibus et ueniens indixit funera belli.
„Me, ranae, uobis mures misere minantes 
Terribili, dicam, pugna rapiatis vt arma;  
Nam Psicharpaga aquis misere uidere peremptum, 
Dextera quem uestri regis mactauit. At omnes 
Robore quae ranas praestatis, sumite pugnam”. 
Sic fatus, sermo ranarum uenit ad aures 
Illarumque animos turbauit. Iamque superbae  
Succensent regi Physignato. Qui tamen infit: 
„Nec murem leto dedimus, nec morte perire 
Vidimus. At temere in stagno dum luderet alto,
Conatus ranas imitari forte natando, 
Mergitur, et liquidis uitam exhalauit in undis.  
Nunc ultro insontem accusant. Sed quae uia mures 
Perdere fallaces possit, disquirite cunctae. 
Nostra tamen quae sit sententia discite bello: 
Vna omnes animis ripa sedeamus in illa 
Praecipiti, uarijs inclusae corpora in armis,  
Vt, cum praerapido uenient ex agmine mures 
Moxque ruent, ipsos galeis rapiamus, et altum 
Omnibus in stagnum uoluamus protinus armis. 
Sic certe ignari nandi morientur et illi, 
Ac murum hic nobis ponentur clara trophaea”.  
Dixerat atque omnes ranas innexuit armis. 
Vndique nam folijs maluarum crura recingunt, 
Hinc aptant uiridi e beta thoracas et inde 
Caulibus ingentes clypeos, fuit omnibus hasta 
Longior in manibus peracuta cuspide iuncus,  
Pro galeaque ipsis uelabat cochlea frontem. 
Sic ripa instructus stabant exercitus alta:
Crispabantque hastas, animis complentur et omnes.
Iuppiter at superos claro mox cogit olympo:
Tum bellum ostendit pugnatoresque feroces  
Innumeros et tela manu praelonga gerentes, 
Vt ranae muresque fremant, utque hi uideantur 
Centauris similes similesque gigantibus illae. 
„Qui faueant murum genti ranisue superbis” 
Quaeritat et placidis affatur Pallada dictis  
„Auxilium latura tuis ad praelia tendens
Muribus, o nata, es? Quippe omni tempore sacro 
Exultant templo luduntque altaribus omnes 
Nidore et sacris hilares laetantur adesis”. 
Dixerat. Hunc contra sic est affata Minerua:  
„O genitor, non, si fusos fractosque uiderem, 
Muribus auxilium ferrem. Nam numina nostra 
Laesere ac positas templis rosere coronas,
Ausi etiam exhaustis oleum consumere lychnis, 
Sed magis hoc nobis mentemque animumque remordet,  
Quod nuper factam tenui de stamine pallam 
Assiduaque opere intextam, pulcherrima uisu 
Quae fuit et nostra multum spectabilis arte, 
Rosere et laceram liquere foramine multo.
Quin etiam infelix subtegmina mutua sumpsi:  
Et poscor foenus, superis res horrida diuis. 
Haud tamen est animo ranarum iungere genti 
Auxilia, instabili cum semper mente pererrent: 
Nanque olim horrisono cum iam defessa labore 
Venissem pugna noctuque resoluere membra  
Optassem, tristi complerunt aethera luctu 
Protinus, haud tantumque loci spatijque dedere, 
Vt possem dulci uel claudere lumina somno, 
Sed noctem insomnis duxi capite atque grauato, 
Donec gallus auis summisit in aera cantum.  
Nunc, superi, pugnent nostris sine uiribus illi, 
Ne gladio quisquam corpus neu uulneret hasta 
Membraque coelestum telo stringantur acuto.
Nam nulla audaces superum reuerentia tangit, 
Nec trepidant bello nobis occurrere diuis.  
Ergo omnes laeti pugnam spectemus ab alto”. 
Dixerat: atque alij fremuerunt aetere diui. 
Vna omnes hilares subito coguntur; et ecce 
Praecones ueniunt belli iam signa ferentes.
Tunc tuba quae manibus culicis portata canori  
Increpuit pugnae sonitum, coelo simul alto 
Iuppiter intonuit belli portenta futuri.
Hypsiboas primus Lichenora percutit hasta 
Ante alios stantem atque alto clamore minantem, 
Per mediumque iecur uentrem penetrauit ad imum:  
Voluitur ad terram mollesque in puluere crines 
Foedat et arma super sonitum fecere cadenti. 
Post hunc Troglodytes iaculatus Peliona 
Traiecit telo pectus: cadit ille animusque 
Euolat: et nigra clauduntur lumina morte.  
Seutlaeusque animam iaculo abstulit Embasichytro, 
Hincque Polyphoni uentrem transuerberat hasta 
Artophagus: ruit ille uolatque e corpore uita.
Quem simul aspexit pereuntem, sustulit ingens 
Limnocharis saxum: magnis quo uiribus acto  
Troglodytis collum medium perfregit; et ille 
Corruit extemploque oculos clausere tenebrae. 
Ast illum obseruans Lichenor dirigit hastam 
Inque iecur certo per uentrem uulnere fixit. 
Crambophagus fugiens, ripis se deijcit altis 
Non tamen in stagno tutus, quem perculit idem 
Lichenor: cadit ille miser, tum sanguine leues 
Purpureo pertingit aquas ac littora iuxta 
Tenditur et summa iacuit sublimis in unda. 
Limnisiusque Tyroglyphon in ripa expoliauit,  
Pternoglyphum spectans Calaminthes, territus altum 
Desilit in stagnum fugiens, clypeumque rigentem 
Proijcit. Hydrocharis tum regem feruidus urget 
Pternophagum saxo: nanque illi percutit altum 
Sinciput: at cerebrum patulis de naribus omne  
Liquitur effuso turpatur sanguine terra. 
Lichopinax perimit praestantem Borborocoetem 
Atque ruens hasta corpus transfixit: at ille 
Concidit et tenebris oculi uelantur obortis. 
Prassiphagus spectans currit, pede Cnissodiocten  
Protraxit miserum et stagno se condidit alto. 
At tunc Psicharpax socios non passus inultos 
Pelusiique iecur medium traiecit et aluum: 
Qui ipsius ante oculos cecidit uitamque reliquit. 
Extemplo aspiciens hausit de puluere limum  
Pelobates quantumque luti comprendere pugnis 
Eualuit, coeno tum caecum pene reliquit.
Admouet ille manum terrae et qui forte iacebat,
Sustulit immensum lapidem: quo perculit illum 
Cruribus ac suram dextram perfregit: at ictus
Concidit et media iacuit resupinus arena. 
Craugasides ultor Psicharpaga prouocat ardens, 
Verberat et uentre in medio totumque recondit  
Iuncum: quem manibus gestabat cuspide acuta, 
Dumque hastam recipit, funduntur viscera terrae. 
Sitophagus uiso hoc ripis conterritus altis 
Claudicat ex bello fugiens, fossaeque profundae 
Se credit: dirum ut possit depellere fatum.
At summo in pede Troxartes uiolat Physignatum
Interfectorem nati. Fugit ille lacumque
Insilit. Hoc cernens, Troxartes rursus eundem
Impetit et nigrum tentat demittere ad Orcum.
Prassaeusque uidens Physignatum uiuere in undis,
Quem uita penitus spoliatum credidit ante,
Huic uenit auxilio et Troxartem uerberat hasta:
Quae tamen haud fregit scutum impenetrabile regis.
Tum quidam mures inter bellator et audax, 
Artepibuli praeclaro de sanguine natus  
Qui fuerat gentemque suam superauerat armis:
Nomine quem uocitant Meridarpaga, quique ferocem 
Aequabat Martem, licet esset iunior annis, 
Exultans animis pro stagno constitit alto:
Ranarum et genus omne anima spoliare minatur.
Irrita nec fortasse minantis uerba fuissent.
Tanta animo uirtus, tantum est in corpore robur.
Tunc hominum diuumque pater sublimis olympo  
prospicit et fusas miseratus pectore ranas 
Caesariem quassat talique est uoce locutus: 
„Pro, superi, quam mira oculis spectacula cerno.
Terrorem ingentem stupeo, Meridarpaga in undis: 
Perdere qui ranas desyderat ocyus omnes. 
Pallada mittamus propere Martemque ferocem, 
Qui quamuis fortem cogant absistere pugna”. 
Dixerat. Hunc contra Mauors sic ore locutus: 
„Nec, nostrae genitor, uires, nec Palladis arma 
Sufficiunt ranis miseris, sed protinus omnes
Auxiliemur eis. Vel tu pater aegida fortem
Concute, qua bello praestans Titania proles 
Murmure cum magno cecidit uastique gigantes,
Coeusque Enceladusque audax, saeuusque Typhoeus”. 
Dixit. At ille manu candentia fulmina fumens 
Et tonitru ingenti totum concussit olympum:
Vibratum et dextra fulmen contorsit. Id autem  
Euolat et ranas et mures territat omnes.
Qui tamen haud cessant pugna: sed tollere ranas 
Ardent, illarumque omnem deperdere gentem.
Quas pater omnipotens coelo miseratus ab alto 
Auxilium subito misit muresque fugauit.
Agmina uenerunt specie uisuque tremenda.
Incus terga tegit, rostris armantur aduncis,
Oblique ingrediuntur, habent os denticulatum, 
Splendentes, latosque humeros et pectore lumen,
Valgi, distorti, octipedes, manibusque carentes,
Bicipitesque, uocant quos diro nomine cancros.
Hi murum raptim caudasque pedesque manusque
Morsibus incidunt. Hastae flectuntur in ipsis. 
Deseruere locum mures portuque timentes 
Corripuere fugam. Sub terras ibat anhelis
Phoebus equis, tanti et cessit discordia belli.