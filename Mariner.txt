Incipiens primum Musas Heliconis ab arce
In pectus precor esse meum modo carmina ad ipsa
Quae in libris nunc ipse meis genua intuli in alta:
Ingens certamen Martisque opus undique dirum
Et precor hinc homines mittant haec omnia in aures,
Quo pacto ranas mures subiere potentes,
Gesta imitanti equidem nimium suprema Gigantum.
Nam sic fama fuit talique erupit ab orsu.
Mus sitiens, felis tunc certa pericula uitans,
Mollia in undantem posuit sua labra paludem,
Dulci unda gaudens. Quem cum prospexit ab amne
Limnocharis celebris, sic talia pectore fudit:
„Quis tu hospes seu unde uenis? Quis te adtulit ultro?
Omnia dic vere, mendacem te neque noscam.
Te socium dignum si nosco, in tegmina ducam.
Hospitii tibi dona dabo bona et undique multa.
Sumque ego nam princeps Physignathus, amne sub alto
Qui color, ut ranis dux ingens tempore in omni.
Hydromedusae autem genuit me denique Peleus
Eridani ad ripas iucundo mixtus amore.
Te uideo prae aliis pulchrum fortemque grauemque
Sceptriferum regem et pugnacem in pondere belli
Esse. Tuum citius sed iam genus obiice summum”.
Cui tunc Psicharpax respondens protinus inquit:
„Quid genus ipse meum quaeris? Notum omnibus extat
Et dis atque uiris pariterque uolucribus altis.
Psicharpax et dicor ego. Sum filius ipse
Troxartae patris summi. Mihi denique mater
Lichomyle, regis Pternotroctae aurea proles,
Me in cella genuit. Per pabula nutriit idem
Ficubus et nucibus uariisque sub artibus escae.
Qui me nil similem facies iam denique amicum
Stirpe tibi? Sub aquis uiuis, mihi sumere certe
Est mos escam hominum nec me latet ipseque panis
Ter pistus, condit quem iam sibi cista rotunda
Et sisamim multam quae seruat pulchra placenta,
Non pars ex perna, non album partibus hepar
Nec dulci de lacte recens mihi caseus ipse,
Non dulce et nectar, cupiunt quod denique diui,
Non et cuncta, coci quae hominum ad conuiuia ponunt,
Escis dum exornant tumidas praestantibus ollas.
Nec strepitum dirum nunquam ex certamine fugi,
In pugnam sed iens, mixtus pugnantibus arsi.
Non hominem timui uel magno corpore saeuum,
Sed petit ut lectum, digitum tunc mordeo summum
Atque pedem accipio nec tunc labor opprimit illum
Nec, me mordente, hunc dulcis sapor effugit ullus.
Sed duo uel timui tellurem saepe per omnem:
Accipitrem et felem, qui in me fata aspera nectunt,
Et fraudes tristes, ubi sunt mihi pessima damna.
Sed felem nimium metuo, nam fortior ipsa.
Quae me occultantem, per summa foramina quaerit.
Non comedo rhaphanos, non cramben, non colocyntas,
Non apiis nec alor betis uiridantibus ipse.
Haec uestri sunt namque cibi per tecta paludis”.
Cui tunc subridens contra Physignathus inquit:
„Hospes, te ob uentrem iactas nimi. Indeque nobis
Multa adsunt in aquis in terra miraque uisu.
Amphibiam ranis Saturnius indidit escam:
Exire in terram et corpus uelare liquore.
Haec si scire optas, promptum tibi protinus extat.
Teque humeris ducam, cape me, ne forte fatiscas,
Vt sic uel laetus subeas mea tegmina tandem”.
Dixit, terga dedit, scandit uelociter ille
Et per colla manus celeri tenet undique saltu.
Primum et gaudebat, portus cum conspicit aptos
Atque natare suum Physignathon. Vt tamen undis
Purpureis tegitur, luctu lachrymatur acerbo
Et frustra doluisse urget. Crinesque reuellit
Per uentremque pedes arctat. Tunc pectus in illo
Insueto incutitur gresu. Cupit ipse redire
Ingemit et nimium, rigidoque timore coactus,
Vt remum per aquas extendit denique caudam
Atque deos orat telluris ut atria calcet.
Purpureis tegiturque undis clamatque potenter
Sermonem et talem maesto diffudit ab ore:
„Non at sic humeris deuexit pondus amoris
Taurus ut Europam in Cretam super aequora uexit,
Vt me humeris in tecta natans fert humida rana,
Albenti attollens pallentia membra liquore.
Horrendus uisu, confestim apparuit hydrus
Vtrisque et per aquas colla erigit aspera multas.
Mergitur hunc cernens Physignathus. Haud uidet inde
Quem socium amissurus erat per caerulea summa
Ingrediturque lacum, fatum et uitauit iniquum.
Ille at dimissus cecidit per stagna supinus
Atque manus strigit, moriens stridetque uicissim.
Saepe lacum subiit, pariter saepe exilit ipse.
Calce quatit mortemque nequit uitare furentem
Et madidi crines dant plurima pondera secum
Atque in aqua periens tunc talia protulit ore:
„Non diuum haec faciens, Physignathe, forte latebis,
Me tanquam e saxo in mortem de corpore fundens.
Me in terra melior non, pessime, forte fuisse
Pancratio aut lucta aut cursis, sed denique fallens
Proiicis in fluctus. Sunt dis ultricia corda.
Cum reliquis soleus paenam fugiesque nec ipsam”.
Haec dicens animam efflauit. Quem denique uidit
Lichopinax, molli qui in littore forte sedebat.
Ingemuit nimium currensque haec muribus unquit.
Vt mortem didicere, furor tunc occupat omnes
Et tunc mane iubent propriis praeconibus ipsi
Aedibus in summis Troxartae inducere caetum,
Patris tunc miseri Psicharpagis, inde supinus
Qui natat in fluctu iam mortuus. Haud prope ripas
Infelix fuerat. Medio natat aequore tristis.
Vt mane at uenere citi, primum undique surgit
Troxartes feruens ob natum talia et inquit:
„O chari, etsi etiam solus mala plurima passus
Ex ranis fatumque malum stetit omnibus inde,
Sum miser ipse tamen. Tres natos perdidi ut ipse.
Et primum occidit rapiens ferus unguibus atris
Felis, ut e cauea inuasit feruentibus illum.
Tunc aliumque uiri in fatum duxere feroces,
Artibus inde nouis lignum ut struxere dolosum,
Quam nunc decipulam dicunt, quae est muribus horror.
Tertius at charus qui aderat matrique mihique,
Hunc equidem oppressit Physignathus amne sub alto.
Ast age et armemur. Nimium moueamur in ipsas,
Armis nunc uariis ornantes corpora cuncti”.
Dixit et admonuit cunctos armarier ipsos.
Hos Marsque armauit, qui immania praelia curat.
Ocrea per suras primum ferrata locatur
Frangentesque fabas uirides apteque struentes,
Quas tunc per noctem stantes rapuere uorantes.
Thoracas sumunt calamis coriisque peractos,
Quos fecere equidem excoriantes pectora felis.
Est clypeus medius paruae tunc umbo lucernae.
Hasta et acus longae, Martis facta aerea duri,
Atque nucis cortex cassis per tempora substat.
Sic mures abeunt armati. Vt denique ranae
Intellexerunt, ab aqua coguntur in unum
Consiliumque mali componunt undique belli.
Atque ut perpendunt bellum unde atque unde tumultus,
Praeco uenit propius manibus sceptrumque gerebat,
Tyroglyphi natus magni, Embasichytrus acerbus
Atque malam belli dat famam et denique fatur:
„O ranae, mures me ad uos misere minantes
Vt dicam armari ad pugnam bellumque tremendum.
Viderunt per aquas Psicharpaga quemque peremit
Rex uester Physignathus. At pugnate potenter
Vel quae inter ranas robustae uiribus estis”.
Dixit et abscessit. Vox muribus ista per aures
Ingreditur ranisque quatit tunc corda superba.
Dumque queruntur, ibi tandem Physignathus inquit:
„O chari, haud murem occidi nec forte peremptum
Vidi, nam ludens periit per spumea stagna,
Dum ranarum imitatur aquis tunc ipse natatus
Et me inculpatam accusant. Quaeramus at inde
Consilium ut mures uexemus deinde dolosos.
Dico etenim uobis melius mihi nempe uideri
Corpora ut ornantes, armati stemus ubique
Ad summas ripas, ubi stat locus undique praeceps.
Quando erumpentes in nos furor occupet illos,
Sumentes galeis, qui uel prope uenerit audax,
Confestim cum armis ipsos fundamus in amnem.
Sic suffocantes ignaros nempe natandi,
Muribus e caseis statuemus ubique trophaeum”.
Sic dicens, cunctos robustis induit armis.
Maluarum foliis suras texere uicissim.
Ex betis etiam latis thoracas habebant.
In clypeos frondes crambarum deinde pararunt.
Iuncus acutus erat cunctis tunc denique telum
Et galeae cochleis tandem caput undique uelant.
In ripis altis steterant sic inde paratae
Vibrantes hastas. Animo tunc quaeque furescit.
Iuppiter atque uocat diuos in culmina caeli
Et belli caetum ostendens cunctosque potentes
Pugnaces magnos ducentes ardua tela,
Vt Centaurorum est exercitus atque Gigantum,
Ridens quaesiuit sub opem quis forte deorum
Muribus aut ranis pariter dixitque Mineruae:
„O nata, haud ad opem iam tandem muribus ibis
Namque tuum mures per templum semper aguntur,
Gaudentes escis quae ex sacris inde parantur”.
Iuppiter ut dixit, respondit filia Pallas:
„O pater, auxilio haud fuerim modo muribus actis
Namque mala multis iam me affecere supremis,
Stemmata et obque oleum uexantes saepe lucernas.
Hoc mentes mordetque mihi quod forte patrarunt:
Corrosere peplum manibus quod denique struxi.
Ex tenui trama subtilia stamina neui.
Vastarunt nimium. Sutor mihi et instetit ipse.
Lucra petit. Quare feruenti concitor ira.
In lucrum et textum assumpsi nec reddere possum.
Nec sic ferre at opem streperis uolo denique ranis,
Sunt quia nec mentes solidae. Me tunc quia primum
Ex bello ut redii, fueram ut depressa labore,
Optantem somnum non permisere sonantes
Stertere uel paulum, insomnis iacuique uicissim
Dum capite indolui, ut gallus dedit aere uoces.
Ast age, et auxilium linquamus denique, diui,
Ne quis iam uestrum telo terebretur acuto.
Sunt pugnatores uel si deus obuius aster.
Omnes cernentes litem gaudemus ab alto”.
Dixerat, huic alii parent iam denique diui 
Omnes. Collecti sedem uenere sub unam.
Pracones ueniunt belli quoque signa ferentes.
Et culices, magnos lituos tunc forsan habentes,
Clangebant strepitum belli. Tunc Iuppiter ingens
E caelo intonuit duri signa ardua belli.
Primusque Hypsiboas Lichenora concutit hasta
Stantem inter promachos per uentrem et disiicit hepar.
Concidit et pronus, crines quoque puluere spargit..
Troglodytes iaclo tunc Peleona petiuit.
Pectora traiecit telum, quem deinde cadentem
Mors nigra suscepit. Tunc membris spiritus exit.
Embasichytrum autem Seutlaeus deinde peremit
Artophagusque quatit Polyphonum uentre sub imo,
Qui pronus cecidit. Membris uolat exicta uita.
Limnocharis, cernens Polyphonum caede supinum,
Troglodyten saxo percusserat obuius alto
Ad medium collum, cui oculos umbra obtegit atra.
Lichenorque eius telum prospectat acutum
Et quatit, haud errans, hepar. Quando inspicit autem
Crambophagus, fugiens in littora decidit alta.
Sed neque sic in aquis fugit, tamen impulit ipsum.
Concidit, haud spirat, rubuit tunc sanguine stagnum
Purpureo: extensus iacuit sub littore tandem,
Tunc intestinis ex ilibus undique tractus.
Tyroglyphum occidit ripis Limnesius ipsis
Pernoglyphumque uidens Calaminthius horruit inde
Et clypeum iaciens, fugiensque cucurrit in amnem.
Pternophagum regem Hydrocharis tunc inde peremit
Saxo per guttur quatiens. Cerebrumque refusum
Naribus exsiluit. Sordebat sanguine tellus.
Lichopinax perimit magnum tunc Borborocoeten
Erumpens hasta. Atque oculos nigra contegit umbra.
Prassophagus spectans pede traxit Cnissodiocten
Inque lacu oppressit, manibus neruum undique stringens.
Psicharpax socios caesos ulciscitur ardens
Per mediumque hepar feriit Pelusion acrem.
Et cecidit, cui animus tristem penetrauit in Orcum.
Pelobatesque uidens, in eum dat frustra lutosa
Atque unxit frontem, ferme excaecauit et ipsum.
Ille ira ardescit, capiens fortique lacerto
Affisum lapidem, terrae graue pondus et acre,
Pelobatem ad genua incussit, cui frangitur omnis
Tibia dextra: cadit sub puluere deinde supinus.
Craugasides pellit rursusque furescit in illum.
Per medium uentrem incussit, nam totus it intro
Iuncus atrox: labuntur humi tunc uiscera cuncta
Tracta manu forti sub longae uiribus hastae.
Atque ut Sitophagus uidit, per littora stagni
Calce labans, bellum liquit grauiterque peribat.
Desilit in fossam, uitaret ut ardua fata.
Troxartesque quatit Physignathon ad pedis imum
Et, subito pressus, fugiens subsultat in amnem.
Troxartesque uidens lapsum uix ducere uitam,
Supra illum incurrit tunc porro occidere tentans
Cernens Prassaeus uix tandem uiuere lapsum,
In promachos abiit iunco et iaculatur acuto.
Nec clypeum fregit: se sistit durius hasta.
Est inter mures aliis praestantior unus
Anchemachus, natus magnus summi Artepibuli,
Princeps Martem ipsum ostendens fortis Meridarpax,
Tunc qui inter mures solus praestabat in armis
Abque aliis motus prope stagnum constitit acer
Ranarumque genus iactabat perdere cunctum.
Quod perfecisset, magnum quia robur habebat,
Tunc nisi spectasset genitor diuumque hominumque
Iuppiter et ranas fuerit miseratus in undis.
Et caput inde mouens sic talia uerba profudit:
„O dii, magnum opus his oculis modo denique cerno,
Non paulum excusit Meridarpax me undique in amne,
Perdere dum ranas optat. Cito Pallada at ipsam
Mittamus pugnacem, ipsum Martemque ferocem,
Illum qui a bello robustum denique pellant”.
Iuppiter haec. Mauors sermonem protulit ore:
„Iuppiter, haud robur modo Palladis et neque Martis
A ranis poterit dirum depellere fatum.
Cuncti at eamus item sub opem, tua telaque torque,
Quae olim Titanas sciderant operantia ualde
Et queis Titanas uastati saepe potentes,
Strinxisti Enceladum et pariter genus acre Gigantum”.
Dixit. Tunc fulmen iaculatur Iuppiter ardens
Et primum intonuit, caelum commouit et omne
Atque, Iouis telum, deinceps mirabile fulmen
Misit conuoluens. Regis dextra euolat illud
Et ranas muresque simul perterruit omnes.
Muribus haud cessit rabies. Furit amplius inde
Deuastare genus ranarum denique summum,
Tunc nisi de caelo ranas miseratus adesset
Iuppiter, in ranas promachos qui miserat acres.
Venerunt subito notacmones ungueque curui,
Losobatae, intorti, psalidostomi et ostracodermi,
Lati humeros atque osse acres humerisque nitentes,
Blaesi, neruosis manibus, qui e pectore spectant,
Octapodes, bifrontes, cancri acresque lacertis.
Muribus hi caudas scindebant fortius ore
Atque pedes manus. Flectuntur telaque rursus.
Quae mures timuere quidem non illa ferentes
Inque fugam uertunt. Solque aethere decidit omni
Et finis tunc inde die belli extitit uno.