Incipiens primum Musarum Helicona tenentum
In mea corda chorus veniant ob carmen adoro,
Quod potui in genibus nuper committere libris,
Immensam litem, metuenda negotia Martis,
Cunctorum cupiens hominum perducere ad aures,
Ut mures ranas magna virtute fugarint,
Grandia terrigenarum imitati facta Gigantum:
Narrabant homines; res hac ab origine ducta est.
Mus quondam sitiens, a felis dente solutus,
Haud procul in stagno mentum demisit acutum,
Delectatus aqua dulci. Quem garrula vidit
Rana palustris et haec placido verba edidit ore.
„Tu quis es? Unde venis ad littora? Quo patre natus?
Omnia dic vere; mendacia texere noli.
Dignus amicitia, nostras duceris ad aedes
Hospitiique tibi pulcherrima munera ponam.
Rex ego sum clarus Physignathus inque palude
Aestimor, atque dies ranas ego duco per omnes.
Me genuit Peleus pater Hydromedusaque mater,
Altus ubi Eridanus sinuatis fluctibus errat.
Te quoque formosum validumque ex omnibus unum,
Sceptrigerum regem video bellique peritum
Esse; tua propere referas de gente verenda”.
Psicharpax contra celeri sic voce loquutus:
„Quid tandem nostrum quaeris genus? Omnibus illud
Aeriis avibus notum divisque virisque.
Psicharpax apellor ego, genitore creatus
Troxarta forti, peperit me mater honesta
Lichomyle, genuit quam Pternotrocta tyrannus.
Edidit in latebra quondam dapibusque cibavit
Et multis aliis et ficis et nuce dura.
Qui tibi sim socius, natura et moribus impar?
Namque tibi est in aquis victus, verum mihi mos est,
Quidquid habent homines, arrodere nec fugit umquam
Me panis melior latitans in corbe rotunda,
Nec me lata placenta, ubi sesama, caseus insit,
Frustula nec lardi detecta nec hepar opimum,
Caseus haud ullus jucundo lacte coactus,
Nec libamentum, quo dii vescuntur et ipsi,
Nec quoscunque cibos mortalibus apparat atque
Condimenta coquus varia in patulas jacit ollas.
Nec pugnas umquam fugi trepidosque tumultus,
Sed cuneos adiens ego constiti in agmine primo.
Non hominem timeo quantumvis corpore magno,
Strata sed invadens digitos admordeo summos.
Me calcem prendente, virum non corripit angor,
Nec placidum morsus depellit ab ore soporem.
At duo, cunctorum justissima causa timoris,
Accipiter felisque parant mihi magna pericla,
Saepeque decipulae protendunt fata dolosa.
At summus terror nobis fortissimo felis,
Quae trahit ex imis occultum saepe latebris.
Non mihi vel raphanus, crambeve cucurbitave estur,
Nec pascor viridis porris, apiis nec opacis.
Talibus utimini dapibus, qui stagna tenetis”.
Huic sic respondit leni Physignathus ore:
„Quid laudas, hospes, ventrem? Nobis quoque multa
In stagno et terra videas miracula rerum.
Nam ranis tribuit geminam Saturnius escam,
Ut terrae insiliant et condant corpus in undis
Et constructa habeant elementis tecta duobus.
Si vis, perfacili ratione doceberis ista.
Tergoribus consiste meis et dirige cautus,
Ne pereas laetusque meas ducaris ad aedes”.
Sic ait et et propere tergum dedit, ille volucri
Conscendit saltu colloque annexuit ungues.
Gaudebat, vicina videns sinuamina, primum
Nante oblectatus Physignatho, at obrutus undis
Purpureis, crebro lacrimas fundebat acerbas.
Poenituit miserum coepti vellitque capillos
Applicuitque pedes ventri, novitate pericli
Perculsus; terram lictam remeare volebat.
Flebiliter gemuit, quassus frigente timore.
Extendit primum caudam per aquas quasi remum
Ducens imploransque deos sibi ferre salutem.
Tinctus aquis rubeis multum clamabat acerbe
Atque has turbato profudit ab ore querelas:
„Sic onus impositum tergo non gessit amoris
Taurus, quum Europen in Cretam duceret undis,
Ut nunc me impositum tergo ducebat ad aedes
Rana suas, corpus super albo gurgite tollens.
Hydrus surrexit subito, metuendus utrique
Spectatu; recta et super undis colla gerebat.
Hoc viso mersus Physignathus, immemor hujus,
Quem socium periturum in aquis licturus abibat.
Ima lacus repetens fugit miserabile fatum,
Illeque dimissus cecidit resupinus in undas
Attraxitque manus periensque in gurgite flebat.
Saepe subibat aquas et saepe exibat eisdem
Flebiliter trepidans, nec erat vitabile fatum.
Nam madidi crines illum gravitate trahebant,
Hasque dedit voces periturus ab ore supremas:
„Non latuere tuae fraudes, Physignathe, quis me
Navifragum ut petra sisti de corpore labi:
Pessime, non terra melior virtute fuisses,
Cursibus et luctis et pugnis fraudeque ductum
Me mersisti, at habet justos oculos deus ultor.
Muribus armatis certas dabis, improbe, poenas”.
His dictis efflavit in undis, quo prope viso
Lichopinax, molli qui forte sedebat arena,
Ingemuit misere muresque docere cucurrit.
Quum fatum nossent, omnes subiit gravis ira,
Et jussere suos praecones solis ad ortum
In Troxartae aula magnum componere coetum,
Qui pater infelix Psicharpaga flebat, at ille
Exanimus nabat resupino corpore, nec jam
Ripa lacus miserum, medius sed pontus habebat.
Mane advenerunt omnes Troxartaque surgens
Primus de puero maerens ita dicere coepit:
„Quamvis pertulerim mala plurima solus, amici,
A ranis, fatum tamen omnibus est grave partum.
Sum nunc infelix, tribus ereptis mihi natis.
Nam primum captum feles odiosa necavit
Extra speluncam, quo callida traxerat illum.
In fata hostiles homines rapuere secundum
Fraude recens structa, laqueis in ligna revinctis,
Muscipulam dicunt, mures auferre paratam.
Tertius ille mihi carus matrique verendae
Qui fuerat, mersit Physignathus in vada ductum.
Ast agite, instructi cita progrediamur in illos,
Corporibus nostris fulgentibus aere corusco”.
Sic ait et cunctis decurrere suasit ad arma.
Mars ipse armavit bellis et sanguine gaudens.
Primum ocreis firmis suras cinxere decoras,
Nam virides fregere fabas rasereque scite,
Quasi ipsi noctu plantis edere prementes.
Loricas calamo factas et pelle gerebant,
Quas fele exuta fabricarant arte dolosa.
Pro scuto medium lychni, pro cuspide longa
Laevis acus crinalis, opus Mavortis ahenum;
Cassis erat capiti juglandis inane putamen.
Sic mures stabant armati. Quis prope visis
Emersere, locum convenerunt et in unum
Consultaturae ranae de turbine belli.
Dum quaerunt, subitus qui clamor et unde tumultus,
Nuntius advenit, sceptrum manibusque gerebat,
Tyroglypho magno satus Embasichytrus et haecce
De rumore mało belli proponere coepit:
„O ranae, mures saevissima quaeque minati
Huc me miserunt, qui vos ad bella vocarem.
Viderunt in aquis Psicharpaga, quem modo vester
Rex interfecit Physignathus: arma capessant,
Quaecunque ex ranis virtutis laude refulgent”.
Sic ait indicens: sermo delatus ad aures
Ranarum fregit mentes terrore superbas,
Quae quum culparent, Physignathus orsus acute:
Non ego submersi murem, socii, neque vidi
Interimi; ludens periit fortasse palude,
Innantes imitans ranas illique maligni
Me nunc innocuum culpant; properanter eamus,
Astutos mures astu caedamus et ipsos.
Ingenue dicam, mihi quid videatur agendum.
Armis instructi summam sedeamus ad oram
Omnes, qua valde locus est declivis eunti;
Agmine composito quum prodierit ferus hostis,
Correptis galeis, quisquis propioribus armis
Nos petet, in vastam jaciamus et illa paludem.
Nam sic mergemus mures haud nare peritos,
Et nos victores ponemus laeta tropaea.
His dictis omnes insana vocavit ad arma.
Malvarum foliis suras cinxere superbas,
Loricas betis viridis latisque gerebant,
Crambarum foliis clipeos fecere minaces.
Hasta erat in manibus ranarum juncus acutus,
Cochlea parva dedit capiti munimina testam.
Confertae stabant in stagni margine summo,
Spicula vibrantes, animi virtute repletae.
Jupiter ostendit diis ad caeli astra vocatis
Et belli vires pugnatoresque valentes,
Multos et magnos, et spicula longa gerentes,
Quales Centauri veniunt validique Gigantes;
Quaesivit ridens, qui ranas quive juvarent
Auxilio mures pressos dixitque Minervae:
„Filia, num mures tu defensura meabis?
Namque tua saltant illi omnes semper in aede,
Gaudentes fumo pingui dapibusque sacratis”.
Jupiter haec; contra respondit flava Minerva:
„Mi pater, adjutrix equidem succurrere nolo
Muribus oppressis, mala quod mihi tanta crearunt,
Serta arrodentes et lychnos propter olivum.
Illa momorderunt animum mihi facta scelesta.
Corrosere peplum factum constante labore
Atque intexueram tenui subtilia fila,
Hoc perfoderunt et sartor pessimus urget
Et multum flagitat; res haec mihi commovet iram.
Postulat usuras; durum immortalibus illud.
Mutuam enim sumpsi telam nec reddere possum.
Nec tamen auxilio ranas opibusque juvabo.
Nam non sunt animo constanti meque reversam
E bello nuper, multo quum fessa labore
Appeterem somnum, minime dormire sierunt
Continuo strepitu somnoque soluta cubabam,
Dum gallus cecinit, capitisque agitata dolore.
Jam placeat, divi, populo succurrere neutri,
Ne quis nostrum etiam telo laedatur acuto,
Corpora neve deum gladiis caedantur et hastis.
Nam sunt pugnaces, vel quum deus ipse resistit;
Quare de caelo pugnam spectabimus omnes”.
Sic ait atque hujus placuit sententia divis.
Tunc omnes petiere locum communiter unum.
Praecones venere ferentes omina belli.
Tum culices magnos lituosque tubasque tenentes
Horrendum bellum cecinerunt, caelitus autem
Jupiter intonuit, bellorum signa malorum.
Hypsiboas primus Lichenora transjicit hasta
In primis stantem, per ventrem, sub medium hepar.
Ille cadens teneros foedavit pulvere crines,
Perstrepuit labens, sonitum super arma dederunt.
Post hunc Troglodytes jam Peliona lacessens
Cuspide transfodit pectus rapuitque cadentem
Illum mors atrox animusque ex corpore fugit.
Seutlaeus feriens cor te, Embasichytre, necavit.
Ocimides maestus junco percussit acuto.
In ventre Artophagus Polyphoni condidit hastam,
Qui pronus cecidit fugitque ex corpore vita.
At quum Limnocharis Polyphonum efflasse videret,
Troglodytae magno saxo concussit adortus
Cervices medias; oculos ursere tenebrae.
Lichenor telum fulgens direxit in illum,
Misit et haud deflexit ab hepate. Quo prope viso
Crambophagus fugiens in littore procidit alto.
Nec tamen abstinuit pugna, sed contudit illum,
Qui cecidit nec aqua surrexit, tincta palus est
Sanguine purpureo; jamque ipsa jacebat ad oram.
Nam lactes pingues atque illa lata ferebant.
Tyrophagum fortem littus prostravit ad ipsum.
Pternoglyphum visum stupuit Calaminthius udus;
Aufugiens petiit stagnum scutumque rejecit.
Philtraeum validus tum Borborocoeta necavit,
Pternophago Hydrocharis regi vitam abstulit audax
Syncipiti impacto saxo fluxitque cerebrum
Naribus ex teneris madefactaque terra cruore est.
Borborocoetae alacri contra vitam abstulit hasta
Missa Lichopinax oculosque ursere tenebrae.
At pede Prassophagus te, Cnissodiocta, retraxit
Submersitque lacu, collum superante lacerto.
Psicharpax caesos socios defendere promptus,
Prassophagum petit, jam non tellure meantem,
Qui cecidit praeceps; animus descendit in orcum.
Pelobates luteam massam conjecit in illum
Fronteque conspersa caecavit lumina paulum.
Hic vero iratus, campo quod forte jacebat,
Ingens arripuit saxum manibusque vibravit;
Pelobatae genibus tactis vehementius ictu
Crus fregit dextrum ceciditque supinus arena.
Nec non Craugasides audax se vertit in illum
Et medium ventrem subito concussit, at intus
Abditus est juncus diffusaque viscera cuncta,
Immensum jaculum valido retrahente lacerto.
Quod quum Sitophagus fluvii vidisset ab ora,
Excessit pugna claudus mulumque dolebat.
Insiluit fossae, vitaturus grave fatum.
Troxartes tetigit Physignathon in pedis imo,
Qui doluit fugiensque lacum se misit in altum.
Seminecem lapsum Prassaeus vidit ut illum,
Venit per primos et juncum misit acutum,
Nec fregit scutum, sed cuspis ahena retenta est.
Hujus quadruplicem galeam firmamque cecidit
Divus Organion, imitatus facta Gradivi,
Quique unus ranas inter virtute valebat,
Hunc omnes petiere nec excepit tamen acer
Heroas validos, petiit sed stagna profunda.
Muribus intererat juvenis quidam super omnes
Pugnax (dilectum pater Artepibulus habebat),
Dux Marti similis, Meridarpax fortis et audax,
Qui solus mures inter virtute nitebat.
Stabat et ad stagnum, procul a sociisque, superbus,
Hastatumque genus ranarum extinguere quaerens.
Quod perfecisset, munitus robore magno,
Si pater imprudens hominumque deumque fuisse.
Tum ranas doluit pereuntes Jupiter ipse
Atque caput quassans has voces protulit ore:
„Hei mihi! Nunc oculis quot res quantasque ibi cerno!
Me movet haud leviter Meridarpax, qui novus heros,
Interitum in stagno ranis parat; ocius ergo
Mittamus rigidum Martem vel Pallada torvam,
Qui pugna abducant illum validumque ferumque”.
Jupiter haec dixit, respondit talia Mavors:
„Robore jam neuter, nec ego, nec flava Minerva,
Exitium praeceps ranis arcere valebit.
Auxilium cuncti malimus ferre tuumve
Telum, quod fatale fuit Titanibus, ingens,
Quod fregit Titanas et hos terrore carentes,
Quo tactus periit Capaneus, acerrimus armis,
Quod tulit Encelado mortem populoque Gigantum,
Vibres, hoc, credo, fortissimus ipse peribit”.
Sic ait; at rutilum misit Saturnius ignem.
Ut primum tonuit, magnum tremefecit Olympum.
Tunc fulmen, telum dejecit Jupiter ardens
Et bene directum; cito misit dextera regis.
Ille quidem mures et ranas terruit omnes,
Nec tum cessarunt mures meliusque fuerunt
Funditus hastatas ranas delere parati,
Ni ranas esset miseratus rector Olympi:
Auxiliatores miseris ranis cito misit.
Mox aderant tergis duris, chelis et aduncis,
Obliqui, curvi, ore ut forfice pelleque testa,
Ossibus, et latis dorsis humerosque nitentes,
Blaesi, longimani, de pectoribusque videntes,
Octipedes, manibus sine, bifrontes – vocat illos
Vir cancros – multi caudasque pedesque manusque
Muribus admordere, obtundebantur et hastae.
Hos pavidi mures timuere; recedere prompti
Terga dedere fugae celeri; sol occidit almus
Finitumque die fuit uno nobile bellum.

