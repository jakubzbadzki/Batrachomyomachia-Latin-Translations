Vos, Heliconiades, castissima turba sorores,
In mea divinum diffundite corda furorem
Carmine, quod magnam possim describere litem
Ad pugillarem  nuper quae scripta tabellam
Ingenibus curvis, duro vigilique labore.
Atque cruentati crudelia proelia Martis
In bibulas aures hominum: variasque loquelas,
Quas acies belli Mures Ranaeque palustres
Strennua per tristes inierunt bella tumultus
Matris et antiquae referentes facta Gigantum
Natorum, aethereum strinxerunt, qui arma tonantem
Fabula mortales vulgo narrata per omnes
Haec fuit et talis pendebat originis umbra.
Mus olim, sitiens hostili vulnera morsu,
Mustelae extimuit: paludosae  littora ripae 
Epotas accedit aquas, quando oblectatus in undis
Dulcibus hic subito limoso apparuit hostis
In regno. Tumidas sufflata est garrula buccas
Rana, genas tali solvens sermone superbas
Exacuit fauces, verbum sic ore loquuta:
 „Quisque es, ad nostri descendens littora regni,
Dic, hospes, quis sis? Patria ex quae? Et gentis origo
Quae sit? Dehinc chari, qui te genuere parentes
Omnia dic vere. Veram mendatia linguam
Effugiunt, noscam. Domui mihi dignus amicus
Hospes eris: xeniis multum donatus abibis.
Rex ego Ranarum sufflatis faucibus”. Inquit
Rana loquax: „Stagnum regni pars maxima nostri
Occupat. Imperium longos moderamur in annos
In me turba frequens. Cultu mirabilis omni
Sum decus imperii. Ranarum gloria turbae
Pelus me genuit. Taeda vinctusque iugali
Nympharum genitrix de sanguine nata superbo:
Eridani ad ripam me ipsi genuere parentes.
Te postquam video nostra in regione morantem,
Qui formosus idem, praestantes corpore vires
Cui sceptrum imperii. Fortesque ad bella lacertos
Ipse pater divum dedit et regnare superbos
Imperio Mures regem Murumque vocari.
Ast agedum nobis, quae sit generatio dicas
Stemma. Genus clarae quae sint tua nomina gentis”.
Post hanc subsequitur Mus et respondet amica
Voce: genus, nomen, quid stemmata quaeris avitae
Gentis? Habent nostrum non coeli numina tantum
Semidei heroes, celebris gens totius orbis.
Psicharpax nomen magno genitore creatus
Troxarto: forma praestanti foemina mater
Filia Lichomyles magni fata sanguine regis.
Candida me genitrix casula nutrivit agresti
Quando cibum ficus et cortice nucleus acri
Praestabant lautis, quaecumque cibaria mensis.
Te mihi quur facias, dic, fido in amore sodalem?
Quum similem nostrae tua te natura negavit
Ipsa palus praestat limosaque littora viam
Sunt in aquis mores, vitreo sub gurgite proles?
Sed mihi sunt quicumque hominum mea commoda vitae
Moribus humanis numquam natura repugnat
Artocopi calathos et vimine saepe canistros
Intextos viridi atque tumentis syrma placentae,
Quas Sisamida coquit, coelso vicina Cythoro
Ingredior: ieiunia fames quum viscera torquet,
Frustula sunt pernae magnas concisa per offas.
Sunt mihi vestitae pallentes epate fibrae,
Caseus est dulcis et pressi copia lactis,
Melle cibum praestant et adorea liba, beati
Quae cupiant etiam stellati numina coeli
Et quascumque dapes. Foculo conditaque caldo
Fercula depromit manus offitiosa ministri.
Chitropodes, aulae, quaecumque alimonia nigrae:
Dulcia communis sunt nobis prandia mensae.
Numquam etiam bellum fugi, Martisque sonorem
Extimui numquam. Non classica signa, nec ullos
Militiae strepitus. Campo quando agmen aperto
Funditur, ad duras acies et vela cruentis 
In cuneis pugno, magnorum membra virorum
Non timeo, quamvis vasto sub corpore pugnent.
Saepius in lecto digitos et vulnere presso
Dente thorum maculo, pedibus vestigia frontis
Ora etiam referunt, duros non illa dolores
Efficiunt, dulcem tollunt nec fronte soporem.
Sunt duo, quae timeo totis animantia terris.
Candida mustela est, est accipiterque lacustris
Muscipulas, laqueos dehinc pensa dolosa pavesco,
Sed mage mustela, quae proelia dura minatur,
Callida quod nostras latebras et regna sagaci
Nare petit, sitibunda meo de sanguine pernox
Perque dies glauco fatum mihi lumine tentat
Vestibulumque patens. Et nostri postica fallax
Imperii, quae sit, et subterranea dulcis
Castra domus lustrat, magna ex ea causa doloris.
Non comedo raphani superantes pocula fibras,
Nulla mihi radix, ventosa cucurbita nulla,
Non virides betae, nec amare semina crambes
Atque virens apium, mensas non perstat agrestes,
Illa paludosis pascunt animalia ripis”.
Mox his subridens inflatis belua buccis
Sic loquitur: „Saturi vana est haec gloria ventris.
Sunt etiam in nostro multum admiranda palustri
Imperio, tellus numquam spernenda ministrat
Pabula, quod Ranis olim Saturnia proles
In dubio partita solo: superare fugaces
Inque salo fluctus pedibus succedere terris.
Si quando est animus vultu cognoscere coram
Ex humeris pendere meis res ardua non sit.
Per letos venies tandem mea moenia portus”.
Rana loquax tales pellaci ex ore loquelas
Reddidit et celeres humeros ac terga ministrat
Portitor, obsequio Muris. Tunc lubrica saltu
Colla petit. Primum tanto letusque vehiclo
Et tandem tuto portus vidisse propinquos.
Gaudia sed magnis sunt commutata periclis
Purpureis, ut mersus aquis fluctuque nataret
Et lachrimis oculos multum foedasset et ora
Poenituit frustra nimium post facta periclis,
Edidit et vanos luctus vanosque peractus.
Iamque pedes strinxit nimbosis fluctibus acres
Palpitat et timidum mox insuetudine pectus
Viscera sunt gelidoque metus violata rigore
In terra spectans et amisso littore luget
Atque graves gemitus ac singultantia duxit
Verba: timor gelidos fervens oppugnat in artus,
Quum primum in medios fluctus agitata procellis
Equora descendit, verrens pro remige coda
Attollens palmas et voto supplice divos
Impellit precibus, portus ut nare secundos
Contingat. Aures tenuerunt numina surdas.
Purpureis ut mersus aquis, clamoribus altum
Aethera succendit, mox tristi pectore verbum
Tale dedit: „Tergis non sic et Agenore natam
Sustulit in ficta simulatus imagine thauri
Iuppiter et patriam petiisse per aequora Creten,
Dicitur, ut dulcis portaret pondus amoris”.
Rana loquax glaucum per candida flumina pectus
Extulit et subito linguis truculentior hydrus
Visus adesse: gravis, tollens spectacula formae
Tristiaque ambobus terrentia pectora amicis.
Incubuit pelago monstrum. Super aequora glauci
Lubrica pars colli, pars infima volvitur undis.
Hoc quum Rana repens spectaret in aequore monstrum
Territa, quod fidum portaret nescia pondus
Et caput abscondit, submersa palustribus undis:
Pallida quod nigrae vitaret funera parcae.
Ille cadit ceciditque, diu iacuitque supinus
Fluctibus in mediis et coelo brachia tendit,
Cum gemitu et lachrymis vitam despondit Olympo.
Saepe caput tollit et vasto gurgite saepe
Obruitur. Nunc ima petit, nunc summus aqua
Elevat exangues artus, super aera vortex.
Calce solum quandoque petit mortemque fatigat:
Quum per membra pili madefacti parva trahebat
Corpus enim duram graviori pondere molem.
Sed moriens in aquis tristes ex ore loquelas
Edidit: „Effugies nunquam pia numina poenas
Et grave supplitium, cuiusque de corpore passus
Naufragium.Tanquam scopulo rapidaque charybdi
In terra nunquam. Liceat mihi fortior hostis
Esse velis. Ulla cessissem, pessime, pugna.
Gymnica pancratiae placuisset gloria palmae
Aut celeres cursus et proelia dura palestrae.
Fraude tua iaculor mediis nunc naufragus undis
Criminis en vindex oculus Iovis: ultor Olympus
Supplitium solves natis generique nepotum.
Nec fugias poenas Murumque et bella subibis.
Haec fatus mediis animam expiravit in undis.
Lichopinax molli riparum forte sub umbra
Consedit, dire lugens spectacula Mortis
Et tam crudelis retulit nova nuncia fati
Muribus et socio generi monstrasse cadaver
Dicitur. Hinc velox subiit praecordia bilis,
Tota cohors Murum tristi commota tumultu
Consilium senior praeconis voce senatum
Evocat ad miseri penetralia tecta parentis,
Cuius erat ponto natus submersus amaro
Littore qui viridi iacuit resupinus in ulva
Et nati corpus nunc huc vestigat et istuc,
Quod miserum medii tunc nabat in aequore ponti.
Iuppiter ipse quidem longis sermonibus orsus
Et stragis tantae fortem miseratus acerbam.
Bellipotens Pallas verbis excoepit: „Olympi
Summe pater magni, cui sunt opera omnia curae,
Non ego turbatis referam mea numina Pallas
Muribus auxilium, nec nostrae cura tutelae.
Quod mala crudeles olim mihi plura tulerunt:
Roserunt olei causa pinguisque lucernas
Paciferas. Etiam facti velamina pepli
Candida leserunt, ex quo dolor anxius urget
Ac praeceps irae vehementi folle Charybdis,
Quod tenui trama de stamine pensa trahebam
Atque laboratum molli contexui in arte
Multiplici lacerum fissura foramine peplum
Sollicitat sarctor phrigionis cura fatigat
Iam petit usuras, nunc vult impendia solvam.
Haec etiam causa est moeroris maxima nostri,
Reddere quod nequeam foenus, nec foenoris aurum,
Non tamen idcirco Ranarum turba palustris 
Sub nostra se condat opem. Quis hostis acerba
Quam pacem magis arma feram. Sum inimica Minerva,
Quando gigantaeo redissem lassa duello:
Atque fatigatum sternentem ad littora pectus
Conspicerent. Viridi Ranarum turba palude
Saepe coaxando tundebat tempora clamor,
Littorea insomnis iacui irrequieta sub umbra,
Nec potui fessis dulcem committere somnum
Luminibus, donec caneret praesaga volucris,
Quae data stelligerae vigilans custodia nocti.
Sed maneant aliena feri certamine belli
Numina. Sydereo nec opem referamus Olympo,
Neve etiam divum taelo violenter acuto
Pectora: componunt aties et cominus hostis
Bella parat. Etiam coelo contrarius alto
Ipse deus veniens nequeat reuocare furorem”.
Pallas ait, dicto rumpunt silentia vocem
Atque alia in toto paruerunt numina coelo.
Ut belli videant iam pulverulenta tumultus,
Arma dei sublime simul coiere theatrum.
Auditur pugnae crudelis classica signum
Atque strepunt rauco praeconis cornua cantu.
Iam Culices inflare tubas lituosoque cruentas
Instructos acie Mures ad bella ciebant.
Iuppiter ex alto signum dedit aethere belli.
Intonuit rapido laevi pros fulminem coeli:
Hypsiboas primus volucri Lichenora taelo
Pugnantem ex acie mediam transverberat album.
Transfixum sub iecur abit tergoque resedit.
Ille cadit pronus iuvenemque in pulvere frontem
Voluit et arma iacit pectus teretesque lacertos
Natus in umbrosis hinc Troglodita cavernis.
Ex Pelo natum taelo percussit acuto:
Ille cruentato robusta saucius hasta
Pectore tellurem pulsat. Mors nigra sub umbras
Eripuit vitae vires animamque reclusit.
Seuclaeus iaculo supererat hinc Embasichytrum,
Quum sua lethali iaculatur corda sagitta.
Artophagus stomachum Poliphoni vulnere solvit,
Spumis ex membris abiit vitaque recessit.
Limnocharis postquam vidit Poliphona cadentem,
Colla ferit magno gravioris pondere saxi
Trogloditae: aeterna concludit lumina nocte.
Tunc vigil observat oculo Lichenor acuto,
Per medium vibrans, transfixit missile taelum,
Quum tam crudeles clades bellique tumultus
Crambophagus spexit. Cursu fugit ille volucri,
Littora summa petit. Fugiens ripasque profundas,
Lancea sed tandem medium percussit in undis,
Decidit inde miser, fluctu submersus in imo
Sanguine purpureo maculatur ripa lacustri
Littore, quod magnum penetrasset viscera vulnus.
Inde Tyrogliphum ripis Lamnesius urget
Pternoglyphum sequiturque fugae Calamistius instat
Hic sequitur: fugit ille celer parmamque relinquit.
Ad fluctus veniens, saltu petit inde paludem
Hic furit Hydrochares, vultu petit ille superbo
Pternophagum bellique ducem velique magistrum.
Hic fugit attonitus, frontem vultumque minacem
Extimuit, rapit ille manu furiosus ab agro
Antiquum ingenti librataque in pondere saxum.
Altior insurgit, caelo vix brachia tollens,
In fatumque viri venit cava tempora moles:
Ille cadit pronus foedatque in sanguine terram.
Sanguinea stillat fluidum de nare cerebrum.
Lichopinax telo transfossit Borboroceten:
Martis amor duri quo non praestantior alter,
Lumina perpetuis clausit miseranda tenebris
Prassophagus (multo cui fraus genuina sub astu)
A tergo dorsoque trahit pede Cnissodiocten.
Iam palus alta fuit, mediis iam suffocat undis
Elisitque oculos manibus, quae tenonta repressit.
Non potuit miseros Psycharpax ferre tumultus:
Et tam crudeles sociali vulnere clades.
Instaurat pugna, medium loetusque per aequor
Ire parat, multis socios ulciscitur umbris,
Pelusium telo duraque sub epate pinu
Verberat, inferne nigrum remeavit ad orcum.
Pelobates oculos et magni lumina Peli
Elisit, iaculo frontem naresque revulsit.
Ille indignatus lapidem tum forte prehendit,
Qui fuit antiquo limes signatus in arvo:
Pelobaten duro fortem convulserat ictu,
Ille ruit, dextri defracto tibia crure
Emicuit tali, madefacto pulvere cumbit.
Contra hunc Craugasides ad durum brachia Martem
Fortia protendit. Medium sub pectus acuta
Spicula condebat, capulo tenus usque subintrat
Pulsa manu fracto lethalis lancea telo
Mansit et in totam ceciderunt viscera terram,
Intestina ruunt: refluunt omenta per alvum.
Hic tunc Sitophagus tam duri proelia belli
Aspitiens, claudo caedebat ab aequore lumbo:
Multa movens animo graviter, fugiensque cavernas
Insiluit nigramque fugit per funera mortem.
Troxartes ferro tunc Physignata cruento
Intentat, telum manibus sed forte resedit.
Inque pedem venit, vix illum ex littore solvit:
In ripas abiit cursu tectusque latebris
Se condit, quem Troxartes ut vidit in umbra
Et dulcem forti spirantem pectore vitam.
In ripas penetrat furibundus, flumina mersat.
Hostis atrox instat, vulnus morteque minatur.
Quem pugna ad littus sequitur Brassaeus acuto
Cum iaculo. Instantem crudeli morte cecidit.
In clypeum fixit sub acuta cuspide lignum:
Hic inter Mures iuvenis praestantior omnes
Marte potens, armisque valens et robore praestans,
Sanguine praeclarus. Genitor fuit Artepibulus.
Cominus in pugna venit viresque lacessit
Ictibus innumeris. Post hunc fortis Meridarpax
Alter erat solo, quo tunc spes unica stabat
Militiae Murum. Qui strennua bella gerebat
Hic multum toto pellax sermone superbit
Littore. Ego Murum Ranarum in proelia vindex
Advenio. Nullas fugiam per littora Ranas.
De Ranis etiam tunc forte loquacibus actum.
Ni pater excelsi proles Saturnia coeli
Auxilio divum pereuntes aequore Ranas
Servasset: magnus tunc commiseratus Olympus
Cesariem sacra quatiens, sic annuit ore:
„Coelicolae, mecum coeli quibus aequa potestas:
Haec tam dira meam torquent spectacula mentem
Non parum. Nostro quae vidimus undique vultu,
Quando paludosis nimium bacchatur ad unas,
Bella movens Ranis nimium multo Meridarpax
Otius. Excelso mittamus Pallada coelo
Gradiuumque patrem saevi duo numina belli,
Quod Meridarpacen bello Ranisque repellant.
Nanque lacertoso crudeles pectore luctus
Concitat et totum spargit cum sanguine littus”.
Haec sic divino fatus Saturnius ore
Dulcibus excoepit verbis Mavortius heros:
„Sancte pater divum, non magni robora Martis,
Palladiae vires possunt depellere fatum.
Aut age, descendat et opem ferat omnis Olympus,
Aut convolve manu fulmen supreme trisulcum,
Haec tua taela, pater: totus quae exhorruit aether
Saepius. Experta est graviter Titana propago
Enceladum tali Sicula sub mole ligaras,
Centimanos etiamque agresti gente Gigantes.
Vix ea fatus erat, tonat alto ex aethere summus
Iuppiter: et velox ardenti fulmine taelum
Decidit et magnum motu concussit Olympum,
Pugnantes terret Mures Ranasque fugaces.
Nec potuit Mures duro depellere Marte.
Una omnes etiam bellum struere superbum
Ranarum genus omne simul fatoque dedissent
Manibus et nigris, nisi tunc miseratus Olympo
Iuppiter ex alto duro cum tergore Cancros
Ut celerem misisset opem, divumque triumphum
Gressibus obliquis, curvatis brachia chelis
Octipedes. Humeris splendentes testea latis
Dorsa bifurcatis manibus, quae et pectus abibat
Inque breves digitos. Longissima crustula caudae
Ossea parma, quibus sunt curvis spicula forpex:
Equoreis sueti bellis et nautica norunt
Proelia. Littoreae gens dura atque accola ripae
Hanc aequor sulcare dedit gentem cathaphractan
Auxilio Ranis, foecit pater ipse tonante
Fulmine, quae Mures lacerant, cum forcipe agrestes
Abscindunt caudas atque obtruncata per agros
Corpora dispergunt. Nigras subiere cavernas
Et turpem fecere fugam castrisque relictis.
Interea Hesperias Phoebus remeavit ad undas
Atque in Atlantiacis mersit sua plaustra procellis
Et iam nocturnis dirimebat bella tenebris
Hesperus. Vnius lis est confecta diei.