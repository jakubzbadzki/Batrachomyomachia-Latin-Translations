Principio chorus Aonidum ex Helicone Dearum
Carminis auspicio precor in mea pectora migrent,
Vt, quae verba super genibus paulo ante notaui,
Dirum Martis opus magnamque loquentia litem,
Nunc cupidas hominum possim vulgare per aures,
Gesserit vt domitis Mus victor praelia Ranis,
Terrigenum aequando Mauortia facta Gigantum.
Fama viris erat, hoc cui principium extitit olim:
Mus sitiens, vt tendiculae vim vitet et artem,
Vicini teneram fluuij barbam admouet vndis
Delectatus aqua dulci, quem forte bibentem
Limnocharis cernens illustri sanguine fatur:
„Tu quis es, hospes, et vnde fatum, quo sanguine iactas?
Omnia vera refer, nil vt te fingere discam.
Si dignum agnorim, te sub mea limina ducam
Et cum bella tibi, tum dona frequentia promam.
Rex ego clarus auis Physignathus, aula palustris
Me colit, imperij Ranas ego lege guberno.
Meque potens Peleus atque Hydromedusa marito
Hoc vtens, viridem Eridani quondam edit ad vndam.
Sed quia te video quoque pulchrum alijsque priorem
Sceptrigerum Regem atque assuetum fortibus armis.
Ergo age, voce tuam nobis edissere stirpem”.
Huic Mus respondens Psicharpax talia fatur:
Laude sua clarum genus, o quid, amice, requiris,
Quod superique hominumque auiumque, quod agmina norunt?
Me dixere mei Psicharpaga, regia proles
Magnanimi sum Troxartae, genere inclyta mater
Lichomyle, fata Pternotroctae sanguine Regis.
Lignea cista fuit parienti, hic praebuit escam
Illa nuces ficumque mihi et genus omne ciborum.
Sed quem dissimilem natura crearit, amicum
Me qua lege pares, cum sit tibi vita sub vndis,
Carpere sed mihi mos, hominum quae grata palato?
Cui non ter pistam negat arca rotunda farinam,
Extensam multa, nec de sisamide placentam.
Non deest perna mihi tunicis redimita, nec albis
Hepata, nec de lacte recens, qui caseus albet.
Nec de melle cibus, vel Dijs quo suaue fit vti.
Nec quascunque dapes hominum ad conuiuia norunt
Arte parare coqui et variem condire saporem.
Non fugio, cum bella grauem mouere tumultum,
Sed sequor ancipitem vel primus ego ordine pugnam
Non vito vel vasta virum sua membra gerentem,
Sed clam nocte peto lectum et pede mordicus adsum
Arrepto, tamen inde malum non accidit illi,
Nec iucunda quies hunc me rodente relinquit.
Sed duo me terrent in terris omnibus hostes:
Accipiter Felisque mouent magnum ambo timorem.
Tendiculam metuo simul, vnde dolosa mihi mors.
Praecipue Felem tamen, est quae prima nocendo.
Haec irrepentem caua saepe foramina captat.
Brassica seu raphani non, sive cucurbita Murem,
Me, virides betaeue iuvant, apijue sapores.
Illa cibum praebent vobis habitantibus vndas.
Huic ibi subridens contra Physignathus inquit:
„Ventris, amice, bona ostentas, quoque plurima nobis
Arua quidem atque amnes visu miranda ministrant.
Praebet vtroque modo Ranis Saturnius escam
Et saltamus humo nos corporaque abdimus vndis.
Si spectare voles, labor haud grauis ista videndi.
Ipsa veham tergo, tu, ne excutiare tenebis,
Vt nostram venias sic laetior hospes in aulam”.
Haec vbi dixit, iners superinsilit aduena tergo
Illius et teneram ceruicem prendit iturae
Mus vtraque manu, liquidas ita tranet vt undas.
Quem primum exercent vicino gaudia portu,
Remigis hunc Ranae sunt illa secuta natatu.
Sed quia caeruleis lacrymans iam mergitur vndis,
Stultitiam fero damnans ab fronte reuellit
Ille comam, et stringens pede ventrem haerere laborat,
Cor tremit insueto et cupienti cernere terram:
Vnde graues gemitus timor anxius edere cogit.
Coepit aquis primum ceu remum ducere caudam,
Voce Deos vrgens, dent vt contingere terram.
At mox caeruleo diram edens gurgite vocem 
Mergitur et tristes ita spargit ab ore querelas:
In tergo per aquas onus haud ita gessit amoris
Taurus, ubi Europen Craetae tramisit in oras,
Me velut amne natans tecta palustria vectas
Rana leuans liquido pallentem e flumine Murem.
At quia monstrum immane draco se in fluctibus offert,
Aequoreis altam qui ceruicem erigit vndis.
Quo viso sub aquas subito se Rana recepit,
Haud reputans qualem nunc perdat in amne sodalem.
Sese abdens fundo fugit atram exterrita mortem,
At Mus excutitur tergo resupinus in vndas.
Iamque manus stringens, gemitu periturus inani 
Nunc imo coepit, summo nunc gurgite ferri.
Calcitrat, at mortem vitandi nulla facultas.
Huic onus amne pili madefacti grande trahebant,
Disperiens in aquis hanc edidit ergo querelam:
„Non haec facta Deos, Physignate, dira latebunt,
Abijcis e dorso me ceu de rupe, quod vndis.
Non prior in terra me, pessime, viribus esses,
Pancration, luctamue licet, cursumue moueres.
Linquor aquis, oculo Deus omnia vindice cernit,
Muribus euades haud paenam vltoribus olim”.
Haec effatus aquis animam expirauit, at illum
Lichopinax, molli ripae qui parte sedebat,
Vidit et exululans celeri pede nuncius ibat
Muribus, illa grauem quibus agnita concitat iram
Causa, suos ergo praecones mane iubebant
Cogere Murinam Troxartae ad limina gentem,
Qui pater infoelix Psicharpagis amne perempti,
Nare supinus aquis, qui nunc exangue cadauer
A ripa medio dicatur in aequore Ponti.
Hi venere, refert cum lucem aurora, vocati,
Rex quibus assurgens de nato talia fatur:
„Ipse feram quamuis mala plurima solus amici
Ex Ranis, tamen est sors omnibus aspera mecum.
Tres miser amisi tristi discrimine natos.
Felis adorta neci primum infensissima misit,
Ausa quidem ex ipsis miserum raptare cauernis.
Crudeles necuere viri fallacibus vnum
Artibus, incauto domuit fraus lignea vitam,
Decipulam dicunt inuentam perdere Mures.
Postremum, ante alios qui carus vtrique parentum,
Suffocauit aquis mergens Physignathos imis.
Marte graui moti nos ergo feramur in hostes,
Corpora Daedaleis muniti fortiter armis.
Persuasi monitis omnes his bella parabant
Martis amore feri, qui praelia curat et vrget.
Hirsutis ocreas habiles iam cruribus aptant,
Cortice de viridi quas effinxere fabarum.
Instantes operi, quas huic de nocte cauarant
Ex corio calamis vinctum thoraca gerebant,
Esse ferunt captae quem factum e tergore felis.
Cornea pro clypeo pars est auulsa lucernae.
Haec quoque acus longas solidoque ex aere gerebant
Martis opus, galeasque cauae nucis agmina testas.
Sic equidem armati stant tunc ad praelia Mures.
Hoc vbi cognossent, coeunt e flumine Ranae,
Forte viam inueniant, ut bellum immane gerendi.
At dum seditio, seu fama fit vnde laborant
Scire, manu sceptrum qui fert, his praeco propinquat,
Tyroglypho forti patre qui fatus, Embasichytros,
Ille gravem indicens vim belli talia fatur:
„Nuncia, magnanimi, haec misere minacia Mures,
O Ranae, armari vos secum in praelia poscunt,
Extinctum aequorea quia vi Psicharpaga norunt,
Rex quem vester aquis Physignathos obruit, armis
Ranarum eximiae vos expedit ergo tueri.
Haec vbi fatus abit, cum nuncia contigit aures
Vox, tumidas fastu turbat formidine Ranas.
Queis, necis incusant quia se Physignathos, inquit:
„Non Murem, o Ranae, necui aut occumbere vidi,
Se dedit ipse neci, temere dum lusit ad amnem,
More volens nostro stulte tentare natatus.
Me nunc accusant scelerati, sed via nobis
Inuenienda, licet falsos qua perdere Mures.
Ipse quidem, credam quae protinus optima, dicam:
Corpora munitos nos omnes expedit armis
Stare loco summo, praeceps qua terra sub amnem est,
Vt mox in nos his fit vbi impetus acer eundi,
Rite prehendendo galeas, quis vt irruat, hostes
Hinc ipsos pariter mittamus, et arma profundo,
Vis suffocet aquis exortes illa natandi,
Sic potiemur, vbi victi cecidere, trophaeo.
Ista loquens sese induerent persuasit vt armis
Omnes. Crura ligant folijs squallentia maluae.
Pro thorace tegunt virides his pectora betae,
E folijs habile aptatis fit brassica scutum,
Mucronem referens vel acuti lancea iunci est.
Pro galeis tenerae circundant tempora conchae.
Sic summa stabant armati ad praelia ripa,
Vibrabantque hastas animisque impleuerat ardor.
Iupiter ergo Deos coeli stellantis in arcem
Conuocat et numerum ostendens et robur et iram
Quam densi ingentesque gerant longam acriter hastam,
Praelia quo moueant Centauri aut more Gigantes.
Molliter hinc ridens, qui Ranas, quiue Deorum
Mures forte iuuent, rogat affaturque Mineruam:
„Praesidio, mea nata, feris num Muribus ibis,
Qui templo saltare tuo tam turpiter audent?
Nidor et esca iuuant illos adolentibus aris”.
Iupiter haec, quem sic affata Minerua vicissim est:
„O Pater, haud unquam vexatis Muribus adsim 
Autor opis nostrae, tot qui mihi damna dederunt.
Qui lychnos olei causa, qui saepe coronas
Rodunt, facta nimis sed mentem haec improba mordent:
Attriuere mihi, cui fila tenerrima, peplum,
Quod tramam intexens tenui de stamine neui.
Confecere foraminibus, nunc institor, vt dem
Foenus adest, res illa grauem mihi commouet iram.
Is dedit vtendam, nequeo quam reddere, tramam.
Non ideo tamen ipsa velim succurrere Ranis,
His quoque mens in me quia non sat firma, recenti
E bello rediens, cum iam defuncta iacerem
Caede soporis egens, me non clamosa tumultu
Turba quiesse tulit, sic noctem insomnis agebam
Vsque dolens caput aegra meum dum clanguit ales.
Verum agite, o superi, neutros sit cura iuuandi,
Ne nostrum accipiat telo quis vulnus acuto.
Cominus arma gerent, eat vt Deus obuius illis.
Nos iuuet e coeli speculari culmine pugnam”.
Sic ait, huic alij Dij prompto pectore parent,
Inque locum coeunt omnes coeli ocyus vnum.
Iamque duo belli praecones signa gerebant,
Et culices vastos lituos per inane trahebant,
Auspicium pugnae qui formidabile signant.
Iupiter ipse tonans, etiam edidit omina belli.
Primum hastae Hypliboas Lichenora sauciat ictu,
Per iecur ante aciem dissecta cominus aluo.
Polluit ipse labans tenerum atro puluere crinem. 
Troglodytes iaculo dehinc Peliona peremit,
Cui validam in medio ferus hastam pectore fixit,
Mors necat atra fugaxque e corpore vita recedit.
Seuthlaeus feriens cor strangulat Embasichytro,
At ventrem Artophagus Polyphoni verbere tundit,
Pronus humi labat ille et viuida deserit artus
Vis, quem Limnocharis cum caede perire videret.
Troglodyten saxo insultans, quatit ille molari
In media ceruice, oculique hausere tenebras.
Huc tunc Lichenor lucentem dirigit hastam,
Quae nec aberrabat, partemque per epatis ibat,
Crambophagus quo viso imis celer insilit vndis,
At nec sic elapsus aquis, hunc perculit ictu
Haud respirantem ille, rubens cruor inficit amnem,
Qui natat ad virides exangui corpore ripas
Et pingues venas iactatur et ilia fluctu.
Limnisius vitae quoque luce Tyroglyphon orbat,
Pternoglyphum aspiciens Calaminthius anxius hostem,
Abijcit en clypeum atque fugae salit autor in vndas. 
Pternophagum Hydrocharis necat acri vulnere Regem,
Illidens fronti graue saxum, effusa cerebri
Per nares pars est et terra cruore madebat.
Lichopinax domat innocuum nece Borborocaeten,
Intorquens hastam, ipsi oculos texere tenebrae.
Prassophagus vidit prendens pede Cnissodiocten
Et ceruice tenens, animam illi elidit in vndas.
Psicharpax socijs parat esse cadentibus vltor,
Sauciat hic medio Pelusion epate victor,
Qui cadit ante ipsum atque animam niger excipit orcus.
Pelobates videt atque luti molitur in hostem
Massam et commaculans frontem prope lumine priuat.
Ille pudore dolens forti raptabat ab agris
Saxum immane manu, nec onus leue pondere campi
Pelobaten vindex ferit ille, vt fracta supinum
Tibia dextra pedum collabi in puluere cogat.
Sed quem Craugasides est vltus, is ibat in hostem,
Aluum illi mediam mucrone secabat acuto
Iuncus, vt in terram caderent effusa perempti
Viscera, crassa gerentis vbi manus intulit hastam.
Sitophagus cum vidit iners in littore caedem,
Bella fugax claudo pede linquit et acriter horret,
Desilit in fossam ergo volens euadere mortem.
Troxartes feriens Physignathon in pede summo
Fecit, vt abripiens saltu se ferret in amnem.
Semianimum ille notans, sed adhuc spirare sub vndis
Sese iterum huic infert vitamque abrumpere tentat.
Quem cum seminecem Prassaeus in aequore vidit,
Perrumpens aciem iunco fodiebat acuto.
Sed penetrans non scutum acies obtusa resultat.
At Mus, cui vigor est membrorum et plurima virtus, 
Belli expertus et Artepibulo cara parenti
Innocuo soboles, vel Marte ferocior ipso
Ante alios animo Meridarpax acer et armis
Fulminat ad ripam stans, verba superba remotis
Hinc alijs fortesque ad praelia perdere Mures
Ardet et haec ita gesta forent, stat robore tanto,
Sentiat id subito, ni rex hominumque Deumque
Et Ranas miseratus opem ferat ocyus autor.
Qui caput ecce mouens, talem incipit edere vocem:
„Magnum opus, o superi, fore nunc mea lumina cernunt,
Stans non voce parum Meridarpax terret ad amnem,
Caede parans Ranas euertere, Pallada mitti
Expedit armigeram ergo, ferumue in praelia Martem,
Hoc qui distineant fortem a certamine Murem”.
Iupiter haec. Cui Mars ea subijcit ore vicissim:
Nec vim Pallas habet, nec tantam in praelia Mauors,
Possit vt hanc diram Ranis auertere pestem. 
Verum age, praesidio iuuet omnes ire, tuumue
Telum ingens validumque, hominum quo monstra necasti.
Sparge, potens nimis immanes Titanas, vt olim
Enceladum extinxti, genus et crudele Gigantum”.
Mars ita: fulmineum iaculans ibi ab aethere telum
Iupiter, immensum ante tonans tremefecit Olympum.
Fulment vt ille suum hoc vi desuper egit in auras,
Iamque manu Iouis hoc valide torquente volauit:
Terruit hoc pariter Ranas Muresque tumultu.
At neque sic liquere feri certamina Mures
Caede truces Ranas excindere funditus ardent,
Has Iouis auxilio ni cura miserta leuasset.
Ille opis autores inuictae robore misit.
Mox ciet, incudes veluti quorum ardua gestant
Dorsa, manus vncae, oblique vestigia torquent.
Ora minantur acus, cutis est quoque durior ostro,
Naturae dono testa ossea munijt artus,
Late terga gerunt, humerisque micantibus ardent.
Blaesi, neruosaeque manus, a pectore spectant
His oculi, numeroque pedes octo, manuum vi
Pene capi nequeunt, dicunt hos nomine cancros.
Muribus obtruncant illi caudasque pedesque
Atque manus, aciem hastarum quoque dura retundunt
Dorsa, graui Mures frustra quas robore torquent.
Cancrorum qui stare metu non amplius audent,
Inque fugam versi sunt, et sol occidit vmbris,
Vno exhausta die sic praelia tanta quierunt.
