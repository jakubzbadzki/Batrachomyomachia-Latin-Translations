Dicite, dii nemorum, quae prima iniuria ranas
Quisve furor tumidos in tristia funera mures
Impulit, hinc acies Rodilardi, hinc arma Croaci.
Non audita prius geminorum proelia regum.
Da mihi te facilem primoque ignosce labori,
Terpsicore, mecumque duces et tristia bella
Prosequere, exiguo ni te pudet aequore remos
Flectere, quo magnus iamdudum flexit Homerus.
Ille, deos quondam solitus pupesque Pelasgas
Troianasque aties canere et Mavortia tela,
Interdum vacuus divino carmine lusit
Summisitque liram et ranarum proelia dixit.
Non humile est igitur quicquid cantarat Homerus,
Nec te poeniteat mecum, mea Musa, iocari.
Olim equidem, si fata sinant, si aspiret Apollo,
Non paulum graviora canam, tecumque labores
Ausonios fortesque duces urbesque superbas
Expediam domitasque novo sub Caesare gentes.
Interea patiare iocos populumque natantem
Montanasque aties in proelia laeta vocari.
Incipio, tu me sequere et vestigia firma.
Stagnum erat in medio nemorum iuxtaque virentes
Rivulus exigua salices nutriverat unda:
Hic Ranis statio laetissima, sive calenti
Sole sub arboribus, nuda seu frigore ripa
Congruere ad radios malint, seu nare per undas.
Illic innumerae gentes et docta iuventus
Nare lacu celerique vadis contendere cursu
Et noctem querulo labentem fallere cantu.
At mandata dabat populis et iura Croacus,
Maxima ranarum, cui primo in flore iuventae
Plurima congruerat cum regno gloria formae,
Gaudebatque lacu et Ranarum sceptra tenebat.
Et iam tempus erat, quo Cinthius Auge relicta
Instaurare faces propiusque accedere terris
Coeperat, oblitus percurrere segnius orbem,
Cum (puer infelix) cursu fatigatus et aestu
Mus Oleardus, hians et faucibus arida siccis
Ora ferens, vitreas ibat poturus ad undas.
Vix sitiens prima vestigia fixit harena
Porrexitque ad aquas rictus hausitque liquorem,
Cum subito emicuit summoque in gurgite sedit
Rana loquax raucaque illi sic voce locuta est:
"Quo ruis imprudens? Quaeve haec audacia foedo
Contactu violasse lacus, mea regna, deosque
Nec veritus neve arma humeris aptissima nostris?
Quin age, siste gradum, fluctus prohibemus avitos,
Et secede lacu, nostros sensura lacertos
Bellua, ni veniam supplex in littore poscas".
Dixit et informes erexit ad aethera rictus
Lataque plus solito tumuerunt pectora regi.
Mus Oleardus ad haec: "Fastus depone superbos,
Hospes - ait - liceat gratos haurire liquores
Et sedare sitim tristique resistere morbo
Pace tua, bone rex; neque enim turbavimus undas,
Nec me degenerem vilique ex sanguine natum
Invenies. Haud ista decent opprobria regem:
Nam mihi rex pater est opibus Rodilardus et arvis
Non adeo spernendus avisque et sanguine divum:
Ille Iovis magni genitum se prole fatetur;
Mater, Amadryadas inter formosa puellas
Coniugio regis Rodilardi lege potita est.
Imperium nemoris silvas saltusque tenemus.
Non socios aut arma fero, qui tristia bella
Improbus usque tuas veniam moturus ad undas.
Sed mihi dum cupido venandi summa libido est,
Dum praedam sequimur perque alta cacumina curro,
Amisi comites. Et iam gravis altus eunti
Aestus erat meque interea sitis arida fessum
Occupat; aspicio circum et nemora omnia lustro:
Hos tandem ad fontes veni. Si nomina quaeris,
Virtutemque animosque et fortia pectora, dicam.
Clara mihi nomen Oleardum facta dedere,
Nemo fuit melior grati explorator olivi,
Nec quisquam levior, nec qui magis audeat urnae
Fidere sive oleo caudam mersare liquenti,
Ausus quin etiam somnos turbare minutos
Cattillae vetulaeque minas contemnere solus
Ardentemque facem et plenam asportare lucernam.
Si pugnare iubes, talpas pictasque lacertas
Atque soporatos glires querulasque cicadas
In turpem timidamque fugam sine vulnere verti,
Saepe etiam tortos Orcho demisimus angues.
Quis videor?". Dixit geminoque in littore saltu
Emicuit primasque ruit malecautus in undas
Vicinoque cadens crustavit lumina limo.
Tum pater ille lacus, verbis melioribus usus,
Haec ait et tenuit crepitantia pectora risu:
"Si tibi rex genitor virtusque ita pervia bello,
Nec superos mentiris avos, Olearde, meorum
In partem veni regnorum et foedera iunge.
Nos etiam de stirpe, deum de sanguine natae.
Tu succede lacu, nostros visure penates
Comunesque habiture domos; populosque regemus
Comunes: eadem nobis vel stare voluptas
Ad salices, vel nare lacu, populosque tumentes
Frenare atque foro tristes audire querelas".
Dixerat. Haec placido est tandem mus ore locutus:
"O rex, non eadem est stagni terraeque potestas:
Nos, soliti montes habitare et mitia rura
Urbanasve domos, liquidis male namus in undis.
Non herbae virides nobis iuncosaque tellus
Densaque harundinibus placuere ulvaeque palustres,
Sed deserta domus ruris mensaeque relictae
Castaneaeque iuvant fumosoque obvius igni
Caseus horrendique suis pendentia terga
Clamantesque nuces et copia cara fabarum.
Vos habitate lacus et amatis vivite in undis,
Nos habeat foelix tellus, insignis olivo
Ismarus et dulci Phaneia rura racemo".
Hic iterum liquidi stagni rex, rana Croacus
Incipit atque dolos tumido sub pectore versat:
"Sic ais? Haud quisquam possedit latius alter
Iugera, nec me aliquis divorum munere vincet.
Est comune solum, fateor, sed caetera nobis
Debentur solis elementa potentia ranis:
Nam modo tellurem pedibus, nunc aera plantis
Pulsamus, celeres liquidis modo namus in undis.
Et potero, si stagna velim dimittere, vestros
Aequare hospicio reges et rodere glandes;
Verum quam melior cultus mihi visus aquarum
Aeternique lares mollique cubilia musco
Et dulces epulae Driadum mensaeque dearum!
Sed quid ego haec? aut quid tibi nunc incognita narrem,
Si fas est spectare? Licet ditissima regna
Visere, neve time vitreas transire per undas.
Ipse ego te ad fluctus atque alta cubilia ducam,
Ipse subibo humeris, tu nostris crinibus haere".
Dixit et accubuit iuxta: tum credulus ille
Ignarusque doli captusque cupidine rerum
Desilit in ranam dorsoque insedit amico.
Gaudet equo gaudetque lacu stultissima proles
Regis agri et nemorum mediisque exultat in undis
Mus, solitus muros et robora dura videre.
Sed breve laetitiae spatium tristemque dedere
Fata viam ad terras, gemitum finemque laborum.
Nam, cum vix medias tetigisset gurgitis undas,
Deseruit comitem fugiens imosque petivit
Rana lacus subterque latens subsedit harena.
Ille autem, ignarus nandi fluctusque liquentis,
Ter caput obiectans nullo adiutore per undas
Mersit aquis, totiens superas erexit ad auras
Infoelix et cum potuit vix talia fatur:
"Sic me crudeli, Ranarum pessima, leto
Demictis? Nec te longaevi sceptra parentis,
Nec quod sim claro divorum sanguine natus,
Nec te, dira, movet quod amico foedere prodis?
At stabile in liquidis quicquam speravimus undis?"
Iure quidem et merito...". Rupit sub pectore vocem
Plurimus in miseri veniens precordia fluctus.
Hinc illinc oculis latices metitur et aequo
Tellurem spatio distare per omnia vidit.
Quid faciat? Cui se malit committere ripae?
Incertum est: latos utroque a littore fluctus
Prospicit infelix; neque enim sperare salutem
Audebat nec se tali committere pugnae.
Tum demum ambiguae decretum est credere sorti
Remigium et placuit tandem qua venerat ire.
Nat quantum miser ille potest pedibusque fluenta
Verberat et cauda fruitur temone per undas.
Heu, nimis exiguo tenues in corpore vires!
Nare lacu natura negat, nec contulit usus
Paulatimque cadit virtus viresque relinquunt.
Tum vero exitium vitae finemque laborum
Agnovitque moriensque vadis haec edidit ore:
"Et poteris caelare deos, durissima, tantum,
Rana, nefas? Sic me moribundum deseris undis?
Nec sceleris nec te facti pudet? Omnia tandem
Spectarunt superi nec sic sine vindice abibo.
At pugnare lacu et patriis confidere regnis,
Perfida, non stabili mecum contendere terra
Caestibus aut gladio potuisti sive palaestra,
Qua nemo melius novit iactare lacertos
Aut glomerare pedes firmisque insistere plantis!"
Vix ea finierat, fessos cum spiritus artus
Deserit et mediis iacuit resupinus in undis.
Viderat aequevi casum Cicerettus amici,
Amissus comes in silvis tardeque secutus,
Non potuit dominum revocare in fata ruentem,
Sed fugiens in tecta celer Rodilardia, fessus
Narrabat misero crudelia fata parenti
Ranarumque dolos, murem sine onore iacentem,
Et gemitum liquidis nati morientis in undis.
Tum rex exiliens solio miserabile sedit
Moestus humi manibus genua inter curva revinctis
Deiicit et sceptrum et vulsam de fronte coronam
Infelix, divosque vocat sine numine diros
Invisosque dies vitae regnumque nefandum.
At postquam longis implevit questibus auras
Et lamenta dedit nato funesta, citari
Concilium iubet et primos assistere mures.
Truncus erat medio nemorum vastissimus altae
Castaneae, quem forte cavum natura crearat,
Seu longa assurgens latebrosum fecerat aetas.
Intus larga domus, veterum penetralia regum,
Atraque et tutae sedes. Hic regia Magni
Muris erat circumque duces et fida locarat
Agmina, serpentum metuens et nocte volantis
Insidias volucris violentarumque ferarum.
Huc, postquam miseri vulgata est phama tyranni,
Undique conveniunt mures, flentique gementes
Tristantur regi et casum depromere poscunt.
Tum pater infoelix Rodilardus tristia nati
Funera deceptumque dolo fraudemque malignam
Explicuit: tremuere omnes gemitumque dedere
Et tristem domini casum flevere minantes.
Rex iterum fari et tales expromere voces
Prosequitur: "Quis enim tantum crudelia, cives,
Funera natorum vidit? Num certe ego vitam
Invisus duco superis castaeque Minervae,
Sive mihi tales nascenti fata dedere
Luctus et culpas luimus fortasse parentum.
Tres genui infelix natos, quorum ille Faburnus
Primus erat miserae patri spes una senectae:
Illum, scitis enim, longo deflevimus aevo
Ereptum insidiis rabidi post orrea cati.
Alter erat puer ille meus, male Pardulus urbis
Incola, quem laqueo deceptum amisimus, eheu!
Sola superfuerat soboles Oleardus avito
Successura patri solio et visura nepotes.
Hunc, monstrum superis invisum, Rana peremit
Et nunc exanimum summa vehit alveus unda.
O proceres, si tela hominum, si iure timemus
Ideam Antigonen milvosque alteque gementem
Ascalaphum catique minas et dira dragonum
Vulnera, cum ranis certe victoria nostra est.
Quare agite, obscenos mecum contemnite fluctus:
Bellum, ingens bellum est ranis sine fine gerendum.
Nos clipeos atque arma humeris aptissima habemus
Telaque, nec desunt animi nec fortia bello
Pectora: nudae illae demum nec sistere contra,
Nec poterunt acies nostras vitare sub undis".
Dixerat ille gemens: cuncti assensere frementes,
Bellum iramque odiumque et mox crudelia iurant
Vulnera ranarum regi populoque natanti.
Talia dum vacuas iactantur verba per auras,
Egreditur regina dolens, quam mille gementem
Circum errant famulae et dominam clamore sequuntur
Amissumque vocant Oleardum et pectora tundunt.
Impletur clamore domus, populique tumultu,
Atria tota fremunt, belli furor omnibus idem:
Ulciscique nefas ranarum ac dira minantur
Supplicia et ferrum Vulcaniaque arma crucesque.
Protinus armantur bello durisque fabarum
Exuviis texere feri deformia crura,
Et galeam facere nuces et fulgidus ensis
Est acus atque udae clipeos fecere lucernae,
Telaque corripiunt hostes sensura tumentes,
Rustica praebebant quos tum magalia culmos.
At rex horribilis cati circum ilia pellem
Annectit velatque caput totusque superbo
Contegitur spolio templi custode Minervae:
Catus erat, cui, dum viguere in corpore vires,
Cura fuit sacra Triviai virginis aede
Arcere infestos mures ac morte piare
Iniuriam et sacros tutari lampadis ignes;
In templo spolium fidi post fata ministri,
Scilicet ob meriti pretium, dea grata locarat,
Tum demum insidiis violentique arte Catelli
Ereptum ex aditis divae, censura ferarum
Ante fores statuit magni pendere tiranni.
Hoc toraca igitur tectus Mavortius heros
Egreditur, stat mente ferox populoque timendus
Incedit latosque humeros umbone fatigat.
Protinus ad regem stagni Cicerectus aquosi
Nuntius it bellumque ferens in limine primo
Astitit et tales demisit pectore voces:
"Silvarum rex et nemorum Rodilardus et agri,
Rex armis belloque potens, pro funere nati
Bellum iramque fremens indicit et impia tandem
Supplicia obscenis scelerato in gurgite ranis.
Atque ego missus ad hoc pro tali crimine bellum
Indico facioque et poenam sontibus addo".
Dixit et innumeros hastam iactavit in hostes:
At summo stetit illa lacu nabatque per undas.
Omnibus audita est murum sententia ranis.
Ostupuere metu perculsae pectora et imis
Delituere vadis pavidae, sensitque moveri
Rana lacus et mox limo caput extulit, ardens
Auratosque humeros et pictus pectora claro
Argento, causamque fugae scitatur, at illae
Narrarunt murem crudelia bella minantem
Iactatumque lacu iaculum subitumque timorem.
Tum rex ad sese ferri violenta ferarum
Tela iubet fortesque duces in tecta vocari.
Illae autem nondum tutae circum undique vallant
Spicula, quae summo ranarum gurgite nabant.
Nulla tamen propius telis accedere visa est,
Sed circum timidae longam cecinere querelam,
Saepius et tenui vento fugere fluentem.
Sic, veluti accipitrem silvis cum forte volantes
Stantem in praecipiti et praedam sub rostra tenentem
Cornices videre, ruunt omnesque vicissim
Implevere locos insanis vocibus, ille
Ignavas contemnit aves nec iurgia curat;
At si forte movet sese, vel in aera migrat,
Diffugiunt magnasque cient per inane querelas.
Ut demum fragilem sensit sine viribus hastam
Ventorum fluere ad nutum per stagna Coroctus,
Infelix iuvenis tristes sensurus honores
Telaque magnanimi Rodilardi et vulnera regis,
Sic ait: "O socii, quaenam dementia nostra est?
Effugimus telum imbelle et sine viribus hastam?
Aspicite hanc tantum vento veniente moveri
Deferrique vadis: quare concurrite mecum,
Una omnes hodie stagno moriemur avito
Aut murum insidias et tela minantia ranis
Corripiemus". Ait, factoque hic agmine in hostem
Inque acus insiliunt captumque ad regia portant
Atria, succedunt proceres vulgusque natantum.
At rex intrepidus solio sic orsus ab alto:
"O proceres, vidistis - ait - quae nata superbis
Muribus invidia est? Dudum temerarius ille,
Qui iacet in medio resupinus gurgite, nostras
Adveniens turbavit aquas stagnoque potiri
Temptabat medioque lacu componere sedes:
Illum ego iactantem proavos et magna loquentem
Arte mea domui; nunc et bellum acre minantur
Et dira in nostros torquent hastilia fluctus.
Aspicite en!". Dixit telumque ostendit acutum.
Contremuere omnes raucoque implere Croaci
Atria tota sono et crebris ululatibus undas.
Acque aliqui regem incusant, qui foedera rupit
Immeritumque neci murem dedit, unde laborum
Prima dies bellique oritur moestissima caedes.
Ille deos hominesque et stagna liquentia iurat
Insontem sceleris sese, sed murem Oleardum
Nare lacu voluisse acque invidisse Croaco
Ignarumque freti liquidi fluctusque liquentis
Ingemuisse lacu et vitam exalasse sub undis.
Tum demum vario miscentur murmure fluctus:
Sunt qui bella velint et qui Rodilardia dicant
Arma timenda et, si fas sit, placanda vel auro
Vel precibus, tum vel patrio reddenda sepulchro
Membra Croacinas Oleardi vecta per undas.
At rex magnanimus sic fatus murmura rupit:
"O proceres, audite, oro. Si bella timemus
Gentis ruricolae parvarumque arma ferarum
Pro scelus, heu, cum quo nobis victoria, cives?
Ast etiam timidae fugiemus tela lacertae,
Invisasque deis cocleas querulasve cicadas?"
Mox ait: "O magna soboles oblita parentis,
Formidatis agri populos vilemque falangem?
Quis poterit liquido mecum contendere fluctu
Aut prohibebit aquas? Et si tellure vocabunt
In bella, et clipeos et pectora lata timebunt
Cognatosque deos pugiles: speramus et illos
Fauctores operum stagni bellique recentis,
Adservaturos comuni sanguine ranas.
Et nos alma parens magnorum enixa deorum est:
Nam, cum se vitreis Cibele lavisset in undis,
Erupisse ferunt inguen tepidumque coisse
Per gelidos latices et flumina clara cruorem:
Inde genus nostrum primaeque exordia gentis,
Nos, de stirpe deum et claro de sanguine natae
Obscenos mures mortaliaque arma timemus?
Num clipei deerunt nobis? Num tela vel enses,
Aut bello validae vires atque apta labori
Pectora? Nunc stabili mecum consistite terra".
Dixit et in summo consedit margine ripae,
Hortaturque duces atque arma capessere suadet.
Protinus arma humeris aptant primusque Coroctus
Crura tegit folio viridis deformia betae
Circumdatque fremens latas circum ilia frondes
Et capiti cocleam imponit dextraque trementem
Vibrat humi residens hastam, sine pondere iuncum.
Sic Eradus, sic ille facit laudator Averni
Craccus Oretiades, dudum nece pulsus Alorchi
Iamque senis raucoque ausi contendere cantu.
Inde aliae, Lerdusque senex viridisque Corodus
Et glaucus Lericon rufusque in terga Torocles,
Ethiopi iunctus sotiali foedere Corbo.
Armantur bello Silus Coccusque superbo
Sanguine Cerbontis fluvioque Aniene creati,
Torassique gener (sinerent si fata) Molocrus,
Infelix sponsae nunquam sensurus amores,
Et quondam duros ausus contemnere cancros
Eropilus, dum prima fuit viridisque iuventa,
Caudatusque Felas et crista torvus Iopes
Ranarumque aliae, quarum nec nomina novit
Nec numerum rex ipse lacus, pubesque minorum.
Imploratque alios latices fluviosque lacusque
Auxiliumque petit bello rex rana Croacus.
Protinus ad pugnam veniunt Volsinia pubes
Et Pontina cohors, quarum dux Ebarus illis,
His Baracus, tristi suffectus corpora morbo,
Pallidus aspectu, sed fortis pectore et armis.
Lucrinus centum pedites duce forti Alamardo
Et totidem mittit nemorosus Clanius archo,
Mittit et ad pugnas ingentem Fucinus iram,
Bellantem populum atque duces umbone superbos
Auratum squamis Fialem viridemque Colossum,
Tercentum auxilio ducentes ordine ranas,
Ranas monticolas et nullius arma timentes.
Postremo veniunt fluviorum in proelia turmae.
Tum primum Liricas laeti duxere falanges
Carnellus Focarusque duces et fortis Arampus.
Hi tela exacuunt clipeosque et grandia late
Tegmina, quae dederat vicina cucurbita, laeti
Disponunt humeris et longa hastilia vibrant
Vicinoque parant armis succurrere regi.
Tercentum pulchris Sebetros mittit in armis
Et totidem bello pugiles Campana fluenta
Deque Tibri totidem veniunt, assueta iuventus
Stare loco Martemque fera committere pugna
Albentesque humeros crudeli opponere telo.
Postquam perventum est cognati ad limina regis,
Una omnes veterem stagno cecinere querelam.
Mirantur vitreas immensi gurgitis undas
Atque insueta vident et plus lucentia Tuscis
Stagna vadis Romana falanx, nec candida cunctis
Terga, sed in varios melius distincta colores.
Interea per agros Rodilardi nuntius Icris
Mittitur; ille tubae sonitu nemora omnia terret
Vicinasque domos avium talpasque tumentes:
Linquere agros veteres acque alta cubilia, nidos
Et silvas altisque iubet descendere mures
Montibus et querulas armis extinguere ranas.
Protinus innumerae gentes populique minores
Ingenti clamore ruunt camposque per omnes
Bella cient optantque lacus et dira minantur
Vulnera ranarum regi populoque gementi,
Hostibus et vacuas feriunt mucronibus auras,
Examen veluti tactis presepibus ingens
Exit et in furias magno cum murmure fertur,
Nunc huc, nunc illuc volitans, celum omne fatigat
Ac magis invisum quaerendo saevit in hostem.
Ut venere, pium lustrant longo agmine regem
Et genibus positis ingentia tecta salutant.
Protinus ipse aties bello Rodilardus amicas
Intruit et dignos superis metitur honores,
Innocuamque parat Triviae mactare lacertam
Virgineos ausam muros habitare Minervae,
Formicam Cereri, cocleam tum denique Bacho
Vitibus et teneris haerentem cornibus uvis,
Fautoresque rogat bellorum et talia fatur:
"Dii, quorum vigiles ingentia templa tenemus
Turaque solliciti legimus victasque movemus
Semper et ardentis lustramus lampadis orbem,
Auxilio vestris succurrite muribus oro,
Custodesque, pii, sacrarum agnoscite rerum.
Non bellum invidia regnique cupidine movi
(Scitis enim), diro verum pro funere nati
Arma fero, nunc vos rectum decernite". Dixit
Armatumque vocat Cicerectum acque agmina prima
Ducere in arma iubet Martemque inducere ranis.
Mox aliam Rotiro forti claudoque cohortem
Imperat educi sevaeque resistere pugnae.
Tertia tum visum est committere proelia Cullo;
Quartam atiem iuveni mandat parere Catello,
Quo nulli melius penetrarunt horrea mures,
Nec magis edoctus quisquam sub nocte furentem
Fallere montanum agricolam et praevertere cursu.
At quintam gemini duxere in proelia fratres,
Rupinus pedibus velox et corpore tardus
Consilioque tamen praestans et viribus Azur.
Sextam ducit ovans pulchris Feracasus in armis,
Molles caseolos fumo subducere suetus
Et transire levi sentes et vimina tactu
Hostilesque minas tristi contemnere fletu;
Hic etiam laqueo, cum rustica facta videret,
Escam praeripuit cautus risitque magistrum.
Ergo armati omnes prodeunt Martemque minantur.
Postremo rex ipse alias in proelia turmas
Sevus agit fortesque duces in vulnera cogit.
Tum pater omnipotens magnos assistere divos
Imperat et tales emittit pectore voces:
"O proceres, dolui cum primum repperit usus
Armorum mortale genus ferroque cruorem
Audaces sparsere viri caedemque dedere,
Et timui, timuisse Iovem si dicere fas est,
Arte nova clipeos ensesque et grandia tela
Invenisse viros et duro corpora ferro
Ingenio texisse meas passura sagittas.
Mirabar structas acies, fera facta virorum,
At nunc obsceni mures ranaeque loquaces
Bella cient acque arma humeris clipeosque sinistris
Aptavere, tenent dextris vibrantibus hastas.
Aspicite, en, quo se studio Rodilardus in hostem
Magnanimus suaque arma parat, quo pectore ranae
Tela tenent primoque expectant limine bellum!
Quare agite, hinc mecum finem spectate laborum,
Cui modo commissae faveat victoria pugnae".
Dixerat haec; risere omnes a vertice divi
Et fragiles calamos et tam deformia murum
Tegmina, ranarum clipeos iuncosque palustres.
Tum deus alludens castae sic blanda Minervae
Dicta dedit: "Non tu nunc bellanti Rodilardo,
Nata, faves populosque tuos tua templa colentes
Victores bello facies pugnaque iuvabis?
Naides interea, ranarum numina, Nimphae
Fautrices aderunt et tela Croacia figent.
Ni tu, nata, tuae tandem auxiliabere parti,
Aspicies victas acies stragemque tuorum".
Tum virgo sic orsa loqui est: "Ego Muribus arma
Auxiliumque feram, genitor, qui pinguia thura
Sertaque diripiunt nostris pendentia templis
Infusumque bibunt ardenti lampade olivum?
Quin etiam tenues victas pallamque rigentem
Audaces rosere, manu quae stagmina foeci.
Nec contra hos querulas ausim conducere ranas:
Utraque progenies nobis invisa ferarum est.
Nam cum me bello fessam somnoque viaque
Acciperet Lerneus ager lataeque sub umbra
Arboris optatae posuissem languida membra,
Hae longam tristi noctem fecere querela,
Clamavere omnes et turbavere quietem".
Riserunt superi toto convicia coelo
Iratamque deam blando sermone precati
Muribus et fatuis orant ignoscere ranis.
Et demum ad pugnas redeunt spectantque silentes.
Continuo armati currunt ad flumina Mures
Invaduntque, uno saltantes agmine Ranas.
Primus in arma furens Cicerectus proelia temptat
Magnanimus audet bello appellare Croacum
Haerentem ripis et proelia prima negantem,
Nec ferus arma ducum, nec plebis vulnera vitat,
Incautumque ferit squamoso in pectore Craccum,
Progenitum Cumis, patria qui caede carebat
Infoelicis avi, studio meliore canentis.
Fit strepitus et tela volant, ruit agmine toto
In mures armata acies et proelia miscent.
Tum rex intrepidus Rotirum Cullumque potentem
Auxilio mittit sociis additque furentem
Dentibus et telis socia cum plebe Catellum.
Hic bellatorem Eropilum primoque repertum
Sauciat et torva correptum strangulat ira
Demittitque neci Fialem, cui fecerat auro
Squamosum natura caput rittusque decoros;
Inde ruit, telis semper gravioribus audax
Obvius it, nunc dente ferit, nunc vulnerat hasta.
Ecce trahunt pugiles effossum pectora ranae
Murem Phippialem captumque ad littora cogunt
Cunctantemque premunt manibus, vi, vulnere, ferro.
Aspicit hoc miseroque parat, si possit, amico
Cullus opem, sociosque furens sic increpat ore:
"O timidi, patimur ranarum opprobria mures?
Iamdudum liquidis Oleardus nabat in undis
Et nunc Phippialem miserum per devia raptant
Vicinoque parant captivum mergere fluctu.
Ite, oro, mecumque neci vel demite murem,
Vel moriamur". Ait, factoque hic foedere cuncti
Prosiliere, simul strepitum stragemque dedere.
Extemplo conversae aties omnisque lacunae
It populus circumque hostes glomerantur anhelos.
Flectuntur tela in clipeos ocreasque fabarum
Duraque monticolum mirantur tegmina ranae.
Bellantes passimque fero se Marte tuentes
Impediunt numero, tanta est audacia ranis,
Nec tumidae morsus vitant, nec tela, nec enses,
Sub pedibusque tenent clipeos hostesque minantes.
Haud aliter catulos prope cum sua pignora dire
Latratu sensere sues, una undique turbam
Invadunt magno fremitu et rumore tremendo,
Nunc illos passim rapiunt et in aera iactant,
Nunc pedibus rictuque cava tellure recondunt
Diripiuntque animas et corpora fessa trucidant.
Protinus armati miles Rupinus et Azur
Et Feracasus ovans armis turmaeque sequentes
In Martem caedemque ruunt aptantque lacertos
Invaduntque fero sallentes agmine ranas.
Tum primi insidias iratique Azuris arma
Infelix Lericon sensit iuvenisque Molocrus
Nigrantemque ferit geminis in pectore Corbum
Vulneribus: patuere iecur suffectaque nigro
Exta cruore, iacet medio resupinus in agro.
Non tulit exitium miserandaque fata Torocles
Amissi socii. "Nec te sine vindice - dixit -
Corbe, iacere putent mures: ego sanguinis ultor,
Ultor ero!"; dixitque et tela trementia iecit.
Quae nisi ferrato velox Rupinus et armis
Acciperet clipeo suetus, certe Azuris illa
Haesissent lateri et vulnus letale dedissent.
Ast ille haec: "Et tu caro comes ibis amico,
Improbe, cum Corbo Stigias properabis ad undas!".
Dixit et ingenti traiecit pectora telo.
Parte alia pereunt Baracus Lerdusque senecta
Debilis et passus duo millia vulnera Silus.
Nec tantum duro pereunt certamine ranae:
Occidit infelix Cicerectus vulnere Cocci
Currentemque ferit clipeo deformis Arampus
Cullum animo insignem, tum duro pectore telum
Rumpitur et rupta Feracasum vulnerat hasta.
Hic magis assumptis saevit Mars impius armis,
Auditur fremitus belli gemitusque cadentum
Et crudeles voces et furor armatorum,
Per iuga ceu canibus montana furentibus audit
Frendere apros silvasque fero resonare tumultu
Venator mistasque virum concurrere voces
Latratusque canum predaeque furentis hiatus.
Tandem ubi defessas longo certamine ranas
Amissosque duces sensit Rodilardus, in hostem
Ipse ruit magna comitum vallante caterva.
Miratur populi turmas acque arma Croacus
Insueta et tollens oculos: "Pro Iupiter - inquit -
Tantane progenies silvarum in montibus errat?
Di superi, prohibete minas; Nimphaeque decorae,
Quas colimus vestrisque ilares habitamus in undis,
Eripite hanc pestem et crudelia vulnera ranis!".
Dixerat. Insiliunt omnes uno agmine mures.
Saevior ante alios telo Rodilardus acuto
It, memorans cari crudelia funera nati
Ultoremque necis sese per sidera iurat.
Clamantemque videt muresque in bella vocantem,
Tectum armis, tectum folio viridante Coroctum:
Illum cum clipeo crudeli vulnerat hasta
Spirantemque animam sicca defixit harena.
Mox Eradum fortemque neci demittit Arampum
Cristatumque ferit tumido sub pectore Iopen.
Tela movent iterum ranae pugnaeque resistunt.
Parte ab utraque cadunt Mures Rupinus et Azur
Et Sapus et Lepadon pereunt iuvenisque Catellus
Ranarumque duces Focarus viridisque Corodus
Et Tuscus Fiaronicus et Vulturnius Arches.
At nemorum rex ille furens in bella Croacum
Provocat, illum illum quaeritque optatque superbus.
Quem postquam aspexit mediumque agnovit in armis:
"Perfide - clamavit - tu pignora nostra fatigas?
Tu miserum liquidis Oleardum perdis in undis,
Nec superos nec bella timens Rodilardiaque arma?
Verum hodie nostros moriens solabere luctus
Et meritam sceleris poenam dabis, improbe!" Dixit
Insiluitque ferox elato pectore in hostem.
Ille autem obducta venientem reppulit hasta
Turbavitque viam et sese medio obtulit agro,
Atque ait haec: "Etiam tu nostri gurgitis, audax,
Venisti ad latices bellum moturus? At ille
Nissus erat, quem tu faris te patre creatum,
Eripere imperium ranarum et stagna putavit
Nostra metu parere: iacet modo victus in undis,
Et didicit quales veniant in proelia ranae.
Tu quoque nunc Stigias natum comitabere ad undas!"
Dixit et elato contorsit tela lacerto
In murem: citus ille levi venientia saltu
Preterit et luteae dorso cecidere lucernae.
Quem postquam clipeum timidi legere clientes
Et texere humeros atque inseruere sinistrae,
Talibus alloquitur mures Rodilardus amicos:
"O socii, nunquam tales in proelia ranas
Audieram! Torquet dextra fera tela Croacus.
Nunc opus auxilio est, vestras intendite vires,
Hic iactate leves hastas, hic fortia tela
Dirigite in tumidos hostes ensesque ciete.
Nam, si nunc tenui pugnae populoque natanti
Cedimus et victi mures remeamus ad agros,
Et silvas et agros habitabunt et iuga ranae"
Dixerat: una omnes elato pectore mures
Prosiliunt caedemque novant et vulnera miscent.
Eminet infelix bello rex, rana Croacus:
Nunc clipeum telis obiectat, nunc ferit hasta,
Vulnera dat recipitque vices Martemque lacessit.
Qualis aper, media crebro quem vulnere silva
Obsedere canes acque undique morsibus instant,
Ille modo a dextra curvo se dente tuetur,
Nunc agit in levam stridentia faucibus arma.
Nulla timens iacula aut morsus, nec vulnera curans.
Tum demum finem belli sortemque futuram
Agnovit cursumque tremens ad littora vertit
Invitatque ad aquas socios augetque timorem.
At ranae dant terga fugae Martemque relinquunt
Praecipitesque cadunt altae per devia ripae.
Protinus hic caedes et tristia funera belli
Mugitusque fremens oritur. Gemit Ebarus udo
Pectore vulneribus geminis effossus et acer
Carnellus, Liricas nunquam rediturus ad undas.
Cumque Fela Romanus Aclas fortisque Alamardus
Spiravere animam, nec se potuere tueri.
Nec te tam celeri iuvit levitate, Colosse,
Delituisse lacu: sensisti tela sub undis
Mixtaque purpureo manavit limpha cruore.
Ipse autem optatum saevit Rodilardus in hostem:
Precipitem et patrios rumpentem pectore fluctus
Aggreditur ferro saevus mediasque per undas
Persequitur regem stagni ranamque natantem.
Est animus temptare lacus imosque videre
Fluctus et laete iam tum succumbere morti.
It similis fulvo per devia rura leoni,
Cum stimulante fame cervam perque aspera saxa
Insequitur, iam iamque tenens praedam, improbus audet
Precipitem sese demittere rupibus altis
Hostilemque sequi per summa pericula cursum.
Quem vero ut vidit Coccus: "Pro Iupiter! - inquit -
Non sat erat terris contendere: flumina temptat
Mus Rodilardus, aquis etiam se credidit audax
Insequiturque furens per stagna liquentia regem!
Flette oculos, pater, huc atque auxiliare Croaco,
Iupiter, et nostro tandem succurrere labori,
Si tibi cura lacus, si possunt numina!" Dixit.
Tum pater omnipotens, casum miseratus aquarum,
Risit et ingenti tonitru perterruit orbem.
Contremuere omnes subita formidine mures.
Ipse quoque expavit mediis Rodilardus in undis
Et gressum tulit ad ripas paulumque moratus
Hortatur socios et proelia dira retentat.
Miratur pugnas parvarum animosque ferarum
Auxiliumque parat miseris cum coniuge ranis
Iupiter et densa pulsarunt grandine terras.
Hi tecti galea duroque umbone resistunt,
Quin etiam fodere lares et clara secundum
Flumina disposuere domos arctaque superbi
Obsidione tenent victas in gurgite ranas,
Ausi etiam temptare novis cum navibus undas,
In quae facta cavum siccata cucurbita ventrem
Praebuit: hanc sectam in partes facere carinas,
Lintea delubro sinuant direpta Dianae,
Quod fuerat media in silva sub rupe vetustum,
Et victae per aquas atque aurea vela feruntur.
At deus immites exire Croacia cancros
Stagna iubet sociasque lacu defendere ranas.
Illis dena pedum vestigia denaque in arcus
Crura recurvantur laterumque a margine ludunt
Ambiguumque iter est et devius usus eundi
Inque humeris erecti oculi, cervicibus ullis
Non haerent capita alta, latent sub pectore dentes:
Monstrum ingens, quo non aliud natura crearat
Deterius, visuque horrendum et morsibus audax.
A dextra levaque gradum nituntur et aequo
Per terras avidi atque undas discrimine currunt
Et dirum gemina minitantur forpice bellum,
Faucibus armati et curva testudine tecti.
Non contra hos clipei murum nec spicula prosunt,
Tela quoque in duro flectuntur inania dorso.
Quin etiam superant morsu: furit agmen aquarum
In miseros mures foveisque inventa trucidat
Agmina ruricolae gentis populosque latentes.
Convocat armatas aties Rodilardus et illis
Haec ait: "O cives, pro Ranis numina pugnant!
Aspicite: obsceni veniunt in proelia cancri;
Nescio quis deus hos in vulnera nostra fatigat.
Cedamus superis, victi certamine divum,
Invisique deis patrios redeamus ad agros".
Sic ait elacrimans et proelia saeva diremit.
Haec lusisse sat est properato carmine, Musa:
Septima lux operi finem dedit, exue vultus
Mortales, quos hic mecum dignata, puella es,
Atque in Pegaseos iam, diva, relabere fontes.