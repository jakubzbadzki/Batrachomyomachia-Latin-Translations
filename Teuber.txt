Arma virosque canam, Martis qui castra secuti
Instructique acie Ranis bellum acre pararunt
Vnius ob noxam, muri quae retia fraudis
Struxerat atque humeris susceptum brachia ponto
Crediderat, medijs et suffocarat in vndis.
Cum sine coelesti non vernat terra vigore,
Nec volat absque sua puppis feliciter aura,
Omnis et Aonio promanat gratia riuo:
Tu mihi, Phaebe, faue, tellus cui Delphica seruit,
Ac per quem pulsis concordans carmina neruis:
Huc ades atque meum pariter decurre laborem
Et Musam plectrum moderare canentis auena.
Vos quoque, Pierides, montis iuga celsa colentes,
Qui vaga verticibus petit arduus astra duobus:
Aspirate meis vestro iam numine votis
Ac pelago mecum faciles date vela patenti:
Iam maris vnda minas sistit, fluctusque coercet
Atque leui spirant et amico flamine venti:
Iam nec terra sitit, neque torridus aestuat aer,
Nec findit sitiens, arentes Sirius agros.
Aestus erat mediusque dies contraxerat vmbras
Fessaque captabant animalia frigus opacum
Et genus alituum atque amnes ripaeque silebant:
Cum stimulante siti solitis exire cauernis
Tentaret quondam infestis ex muribus vnus,
Feruentemque aestum dulci restinguere riuo.
Ad liquidos igitur fontes gelidasque paludes
Progreditur, tenues mentumque immittit in vndas
Atque arens, summos gaudet libare liquores.
Hunc vbi Rana videt, tacito se gurgite tollit,
Proripit atque pedes ad portum littoris alti,
Explerique animum nequit ardescensque videndo
Mirabundus ait: "Quibus hic venit hospes ab oris
Ad littus celerique gradu vestigia figit?".
Protinus hanc postquam Psicharpax conspicit vltro:
Vrget iter, Ranam alternis accedere dictis,
Illius et vitae genus et perquirere victus.
Verum Rana prior sermone silentia rumpit,
Talibus et murem compellans vocibus inquit:
„Ne forsan subitas, vt quaeram concipe flammas
Irarum atque tuos nullus stupor occuper artus:
Quorsum, quaeso, fugam moliris, amice? Quid vrges?
Aut quo tendis iter? Quive has delapsus in oras?
Vnde venis nobis ad amaenas aduena ripas?
Dic, age, quae vitae series? Quis sanguinis autor?
Qui proaui? Primosque ortus ab origine narra:
Ordine quod si te nostro cognouero dignum,
Te dorso excipiam et stagnum sulcabo lacertis,
Trans mare teque veham portus pede littora pulsans,
Deducamque domum et nostros monstrabo penates,
Hospitibusque feram peregrinis munera digna.
Sed ne forte genus, qua simus origine, quaeras,
Aut rerum quales ad aquas moderemur habenas,
Aut etiam ignotis metuas apellere terris:
Dicemus, nostris praebe sermonibus aures.
Me quondam Peleus, summi Iouis inclita proles,
Eridani ad ripas, conuictus amore MEDVSAE
Procliui genuit, tenuesque emisit in auras
Ranarumque Deus Regem praeficit in vndis,
Imperijque dedit Regalia sceptra tenere.
Hinc voco sub leges cunctas atque impero Ranis
Omnibus, hinc omnes mandataque nostra facessunt.
Sed quia robusto tibi sunt in corpore vires
Eximiae et solido praecellis robore multos:
Tu genus haud dubie Regali stemmate ducis
Atque sedens, solio pariter dominaris in orbe,
Aduersusque hostes saeuis animosus in armis
Miles in arma ruis, certamen eisque minaris.
Quin age, dic nobis, qui te genuere parentes?
Ac simul vnde trahant ipsi primordia stirpis?
Quaeque tibi rerum soli sit in orbe potestas?”.
Dixerat haec. Rostrum Psicharpax stringit acutum,
Tollit humoque oculos, nec non caput altius effert,
Pectore et elato tandem sic ora resoluit:
„Quidnam, Rana, genus nostraeque propaginis ortum
Quaeris et obscurum conaris reddere terris:
Cum stirps nostra tamen quoduis deducta per aeuum
Nota sit et passim vigeat vulgata per orbem:
Nec lateat superos, qui quod tenet omnia coelum
Fecere et summi qui torquent sidera caeli,
Sulphureosque cauis elidunt nubibus ignes.
Quamque genus volucrum, quod librat in aere cursus
Nouit et in terris homines, quae non fugit vllos.
Verum ne nostro rursum de sanguine quaeras,
Expediam paucis et te mea fata docebo:
Ille ego Psicharpax, nostro qui nomine dicor,
Nobilitate domus possem certare quibusuis,
Ardua si virtus in me dubitabilis esset.
Nam quoque nostra domo clara promanat origo,
Magnanimique fumus Troxartae stirpe creati.
Lychomile, quae Pternotroctae filia Regis
Dicitur in caecis nos est enixa cauernis,
Ficubus et nucibus, variaque enutrijt esca.
Haec vero nostram tenet admiratio mentem,
Me quod amicitiae firmo tibi faedere iungis,
Cum tamen huic vitae ratio diuersa repugnet
Et nos dissimiles rerum natura crearit.
Nam tibi stagnorum concessit degere in vndis,
Conscripsitque tuam certo quasi limite vitam.
Sed lege est nobis data liberiore potestas
Et passim vasto terrae licet orbe vagari
Atque cibi et potus dulcem mihi quaerere victum.
Namque ubi Solis equi Hesperias labuntur in vndas
Ac pedibus spacium pulsant decliuis Olympi
Atque homines dulcis somni grauitate premuntur:
Progredior partesque vrbis discurro per omnes
Ac clausas conscendo domos Cereremque Canistris
Expedio, pressi radoque coagula lactis
Et comedo Pernas dulcique ex melle placentas:
Nec nobis aestate cibus neque frigor desit,
Sed semper varys epularum rebus abundo.
Hinc etiam in solido validae stant corpore vires
Ac venae nobis generoso sanguine turgent.
Sed vos, qui stagna incolitis ripasque palustres
Saltem apijs betisque famem crambisque leuatis”.
Haec vbi fatus erat Psicharpax ore superbo,
Olli Limnocharis subridet et ocius inquit:
„Haud opus est, hospes, sic vt tua pabula iactes
Et genus in nostrum tacite conuitia spargas:
Namque opifex rerum, qui nutu concutit orbem,
Est quoque multa satis largitus edulia Ranis
Ancipitis pastus, elementis atque duobus
Distinctas habitare domus concessit ijsdem,
Vt nunc ex fluuijs ad terrae littora saltent
Ac sese pastu recreent solisque vigore.
Nunc rursum occultent corpus condantque sub vndas.
Quod si scire cupis nostramque agnoscere fortem:
Hos humeros conscende, meum dorsumque prehende
Remigio manuum nostrasque allabere ad aedes,
Hos et finde lacus et mecum hoc traijce flumen,
Ipse vt opes videas nostras et amabile regnum”.
Haec vbi Psicharpax prona perceperat aure:
Obsequitur saltuque leui dorso insilit eius
Atque petens portus amni sua brachia credit.
Iamque fretum pulsans gaudet trans aequora ferri.
Cumque vehebantur medio iam gurgite remis,
En totum subitis caelum nigrescit ab Austris,
Intonuitque micat multisque tonitrubus aether
Atque cadunt densi resolutis nubibus imbres:
Assiliunt fluctus spumisque tumentibus aequor
Sternitur et fuluas ex imo verrit arenas
Ac miseris nautis non est spes vlla salutis,
Sed quocunque vident, nihil est nisi pontus et aether,
Perculsique stupent, nec quid fugiantue petantue
Inueniunt, crebrisque simul feriuntur ab vndis.
Iamque genas largo Psicharpax imbre rigabat
Atque miser tremulis feriebat pectora palmis
Sollicitoque pijs optabat in aequore votis,
Vt nunquam ventis cum Rana vela dedisset.
His itaque aduersa stagnum sulcantibus aura:
Turbato Natrix apparet in aere caeli,
Demissisque rapax lacui supereminet alis,
Incutit atque metum mortemque minatur vtrisque.
Quem cum Rana videt, subit et se condit in vndas
Ocius atque suae vitat discrimina vitae.
Ast illam muris non tangit cura salutis
Vlla, sed in medio labentem deserit amne.
Hic autem resupinus aquas subit atque retorquet
Corpus, stagna freti tentatque secare lacertis.
Saepe quidem tenerum tumidis caput exerit vndis.
Nunc vero obliquis oppressum fluctibus abdit
Ac multum plenis vndarum faucibus haurit:
Nunc rursum emergit, corpus tollitque sub auras.
Sed quia perstabat rapidi indignantia ponti,
Non poterat portum fessis attingere remis
Atque animam seruare sibique a morte cauere.
Verum fluctiuagis iam iam subiturus in vndis
Expandit longam super alto gurgite caudam
Ceu remum, stringitque pedes ad corporis artus,
Plangoremque ciet, spumanti et gutture stridet
Ac tandem moriens, haec verba nouissima dicit:
„Non sic EVROPAM portauit Agenore natam
Iupiter in dorso medijsque reliquit in vndis,
Cum Deus assumta fallacis imagine Tauri,
Littora certa petit, solita est vbi filia Regis
Ducere virginibus Tyrijs comitata choreas:
Ac bobus teneris commixtus obambulat aruis
Et mugit viridesque latus submittit in herbas,
Blanditijsque suis persuadet Agenore natae,
Vt non illius metuat considere tergo
Et transire vndas labique per aequora ponti.
Sed tu qui nobis posuisti retia fraudis,
Meque tuo in medium iecisti corpore stagnum,
Haud impune feres nostros Physignathe casus:
Sed pater Omnipotens, qui vindex omnia cernit.
Te trahet in paenas et factis praemia reddet”.
Dixit et insanis extemplo involuitur vndis,
Migrat et in tenues vitalis spiritus auras.
Haec ubi Lichopinax videt, indignatur et ira
Exardet celerique legit vestigia gressu
Et venit ad mures horrendaque sibila mittit
Ac plangens manibus, contundit pectora, scissis
Exululatque comis, lacrymarum et flumina spargit
Ac factum indignum mortis denunciat illis
Hic vbi naufragij clamor pertransit ad aures
Illorum, attonitos subitus tremor occupat artus
Praecipitatque furor dubias grauis iraque mentes.
Iamque dies exactus erat radiosque sub vndas
Abdiderat Phaebus pecudesque hominesque silebant,
Nec sese poterant vlcisci vindice pugna,
Quare per totam lugebant funera noctem.
Verum vbi nocturnos aurora remouerat ignes:
Purpureasque fores nitido patefecerat ortu:
Excutiunt multo dulcem plangore quietem,
Conciliumque vocant Troxartae patris in aedes,
Cuius erat soboles nimbosis obruta ventis.
Consedere duces et vulgi stante caterua,
Ad proceres clypei surgit septemplicis heros
Troxarta atque oculos effert tellure remotos:
Vtque erat impatiens irae, sic fronte videbat
Terribili, tendensque manus ad sidera causam
„Ante domos nostras agimus proh Iupiter”, inquit
„Atque ita nostra salus perijt, spesque vnica vitae,
Filius insanis misere est submersus in vndis,
Cum tamen et reliquos nuper mors abstulit atra.
Vnum etenim nobis Mustela inuisa necauit,
Tendiculaque nouis deceptus fraudibus alter
Occubuit pariter, spacium finiuit et aeui.
Omnis in hoc vero stabat mihi cura salutis,
Quem Rana abductum nunc suffocauit in amne.
Non ergo tantam vim propulsabimus hostis?
Sed factum hoc tacito superabimus ore nefandum?
Non certe ratio, nec suadet honesta voluntas.
Quin agite, armemur, bellumque minabimur illis,
Vt tanto dignas persoluant crimine paenas”.
Dixerat at haec: pugnae stimulis Mars incitat omnes,
Vt bello flagrent, pronique ferantur in arma.
Iamque parant omnesque armis sua pectora cingunt.
Ac primum incedunt caligatis cruribus omnes
Ac teneros galeis ornant et casside crines.
Consuto et corei thoraces culmine stringunt
Atque loco scuti est illis furiale lacertis.
Talibus ergo armis subeunt certamina mures,
Omnibus iratique indicunt praelia Ranis.
Quae postquam serpit Ranarum fama per aures:
Arma armis nectunt, hostique occurrere tentant:
Ac primum folys maluarum crura coronant,
Thoraca et betis redimunt, texuntque raphanis,
Crambarumque comas virides in scuta reponunt
Atque legunt molles iuncos manibusque prehendunt,
Circundantque suos cochlearum tegmine crines
Munitaeque armis sic stant in collibus altis,
Vibrantes clypeos et acutae cuspidis hastas
As cupidae expectant venientes comminus hostes.
Iamque propinquantes mures Ranasque videntes,
Concipiunt rapidos irarum pectore fluctus,
Illorum et trepidis saliunt praecordia fibris
Atque omnes proprio gaudent decernere ferro.
Collatis simul hoste suo concunere signis.
Iamque ciet strepitum modulatis buccina neruis
Praeconesque duo celerant, certaminis atque
Siga ferunt: aciemque Duces iusto ordine sistunt.
Ranae se ripis fundunt collesque relinquunt
Irataeque ineunt pugnas et praelia tentant.
Interea Ranis praestantes robore mures,
Perrumpunt aditus et multos sanguine cadunt.
Acriter et dimicant Ranasque ex ordine pellunt.
Fit via, vi rumpunt hostes primasque trucidant
Atque coangustant victas atque vndique cingunt
Ac magnam perimunt partem crudeliter ense:
Atque etiam totam strauissent funere stirpem:
Ni phaetonteos iaculatus Iupiter ignes
Esset et immites fudisset ab aethere nimbos,
Muribus ambiguos incussissetque pauores.
Quin etiam tanto irarum feruore fremebant,
Vt nec adhuc belli potuissent praelia vinci,
Ni simul ex alto mississet littore cancros
Octipedes, caudas qui muribus ore secassent
Scindissentque pedes atque haec ratione fugassent.
Et sic finis erat belli memorabilis huius, 
Lucida cum pulsae referunt ad sidera valles
Ac iubet inuito procedens vesper Olympo,
Vt dedit ergo neci sola hunc iactantia murem,
Ac tristes tantem euentus haec bella tulerunt:
Sic etiam humanae casus et tempora vitae
Se variare solent et tali fine potiri.
Nam speciem tumidi praese fert Rana Sophistae,
Qui falsas tacito concinnat pectore fraudes,
Atque occulta madet mordaci spicula felle,
Et doctis homines fabricis circumuenit illos,
Qui faciles adhibent alienis vocibus aures,
Nec caute laxati expendunt retia cassis.
Deinde, vt Psicharpax ventis agitatur et undis
Exitiumque sibi parat et discrimina mortis,
Splendida magnifice dum iactat edulia vitae,
Extollitque nimis, quan par est, semina stirpis:
Sic quoque quem fastu perfusa superbia frangit
Quique decus famae magnosque aflectat honores,
Diuitiasque suas numerosis laudibus effert:
Hic sibi saepe ipsi clades accersit acerbas
Ac ruit in vitae casum tristesque labores.
Exemplum nobis monstrat Clymeneia proles,
Quae postquam patry currus affectas habenas
Alipedumque petit ius et moderamen equorum:
Decidit Eridani corpusque immittit in vndas.
Sic vbi Bellerophon tergum conscendit equinum
Et liquidum aligeris audax petit aera pennis:
Voluitur in praeceps, camposque impingit Alaeos.