Lauriferi dulces Heliconis adeste sorores
Corque meum sancto vester spiramine coetus
Repleat et sacris spargat mea tempora lymphis,
Arma etenim, arma horrenda canam magnique movebo,
Nobile Martis opus, quod in aures fundere vulgi
Constitui. Vestrum si sit mihi certa voluntas,
Quomodo pugnaces instructique ordine mures
Armarunt acres in amantes flumina ranas,
Fortia terrigenum sectati bella Gigantum.
Talis erat sermo, sed et haec sermonis origo.
Mus fauces fugiens trepidus et anhelus in unda
Deposuisse sitim teneramque in littore barbam
Humectasse lacu, dulcedine captus aquarum.
Quem procul exiguo ludens, in gurgite vidit
Garrula limnocharis sicque est affata bibentem:
„O quis es, hospes? Et unde venis? Quo sanguine cretus?
Singula dic vere, nec te deprendero vanum.
Nam si me forsan sis dignus amicus amico,
Ad nostras ibis (quam dignas principe) sedes
Et tibi multa dabo digna hospite munera tali.
Rex ego ranarum Physignathus, ipse per istos
Dux incedo lacus. Me quicquid ubique per omnem
Innatat eximio veneratur honore paludem.
Me Peleus olim genuit pater, Hidromedusae
Ad ripam Eridani secreto mixtus amore.
Prae reliquis equidem video te regibus unum
Sceptriferum, forma pulchrum belloque potentem.
Ast age, dic certe, qua tu sis stirpe creatus”.
Cui sic respondit Psicarpax regia proles:
„Tu cur ista rogas? Qui me genuere parentes,
Quidve genus nostrum, tam sedulo quaeris, amice,
Diisque virisque avibusque satis super aethera notum?
Psicarpax ego sum, nam sic me nomine dicunt,
Magnanimo genitus Troxarta patre. Sed illi
Lycomyle mea mater erat pulcherrima coniunx,
Quae Pternotroctae memoratur filia regis.
Me pater in siccis (ampla est haec regia) lignis
Progenuit parvumque cibis curavit alendum.
Nam mihi nec ficus nec pinguis gramina campi
Castaneave nuces nec edulia rara fuere.
At qui nos certo coniungat foedere casus,
Cum mihi te tibi me prorsus natura creavit
Dissimilem victu? Tu degis semper in undis
Et madidam gelido traducis gurgite vitam.
Sed mihi quidquid edunt homines corrodere fas est
Et certe comedo, nec me potuere latere
Ter pisti panes, quos rimis cista fatiscens
Non bene servavit, nec obesae sectio pernae,
Nec dulcis multo sisamo liquefacta placenta.
Non immunis erit nostris a dentibus ille
Caseus, a dulci quem nuper lacte puella
Pressit, iam mollis facili iam dente ferendus.
Non mel diis gratum, non quae ad convivia pingues
Instruxere coqui, non quicquid denique lautis
Apponunt famuli (quid dicam singula?) mensis.
Non ego clamores belli, non agmina strictis
Expavi gladiis, sed primus semper in arma,
Primus in adversos pugnavi fortiter hostes.
Non hominem timui, quamvis et corpore magnum
Atque humeris latum, sed in ipsum scandere lectum
Sustinui solus, digitum quoque mordeo summum
Et pede prendo pedem leviterque per omnia curro.
Dente tero calcem neque nostri sanguine morsus
Exhausto gaudent, neque dulces arceo somnos.
Sed duo per totam timeo super omnia terram:
Accipitrem et tenebris lustrantem singula felem,
Qui mihi saepe mali, qui luctus causa fuere.
Nec non decipulam timeo, quae saepe dolosum
Intendit fatum. Misere super omnia felem
Horreo crudelem, iam nunc meminisse tremisco,
Qui me per rimas et parva foramina lusus
Captantem suavique me cum matre sedentem
Impiger advertit, scrutatur, quaerit oletque
Egressum, tectis prohibet iuxtaque foramen
Astat terribilis vigilantesque arrigit aures.
Non raphanos comedo, non longo stamine caules,
Non apiis vescor, non gustat porra palatum,
Nec quadrat nostro ventosa cucurbita denti.
Namque haec per totum sunt vestra cibaria stagnum”.
Quem sic subridens Physignathus excipit ore:
„O hospes, nimium te tollit gloria ventris.
Sunt etiam nobis visu miranda relatu
Plurima, quae terris et in istis cernimus undis.
Ipse deus nobis vitam dedit esse biformem,
Fas nobis aeque vel molli ludere ripa
Et terris habitare vagis, vel gurgite nare
Cum lubet, et placida submergere membra palude.
Haec si te, hospes, habet fortasse cupido videndi,
Nulla mora est, facilis nostras via ducit ad aedes.
Te portabo humeris, tu tantum terga tenaci
Complexu teneas, ne te sors obruat undis.
Sic mea tu citius regalia tecta subibis”.
Sic dicens, humeros aptat, salit ille superque
Terga sedet signatque oculis, ubi firma teneret.
Laetatur primo ceu captus amore natandi,
Et iam non longe portum prospexit abesse.
Ast ubi paulatim fluctus tumuere caputque
Attollit medium vector, modo subdidit undis,
Emittit lachrimas. Piget heu, piget esse per amnem
Et sero piguisse nimis se damnat et artem,
Quae placuit nandi. Lacerat pellemque comasque
Constringitque pedes ventri, cor palpitat intus
Attonitum novitate rei. Iam saepe revisit
Littora, saepe oculos telluris amore retorquet
Et iam per totos frigus discurrerat artus.
Tercentum vocat ore deos in vota precesque
Et mediis extendit aquis pro remige caudam.
Insurgunt undae, iam totus mergitur amne,
Iam pars apparet, misero clamore paludem
Implet et heu madidas tendens ad sidera palmas,
Lugubri tales effudit voce loquelas:
„Non sic Europam fallacis imagine tauri
Iupiter ad Cretam tumidis transvexit in undis,
Ut me rana suo transportans pallida tergo
Ducit ad infausto visendas omine sedes”.
Talia iactanti (dirum et miserabile visu)
Ecce in conspectu squales apparuit anguis
Et caput attollens tota supereminet unda.
Quem simul ac vidit Physignathus, excidit illi
Et mens et vires. Quis dorso insederat hospes
Oblitus comitemque suum sine nave relinquens,
Se dat in ima lacus demens, at occulit alto
Amne caput limoque latens involvitur atro.
Praesentis satis est vitasse pericula mortis.
Ille ubi rectorem sensit fugisse dolosum
Illico purpureis cecidit resupinus in undis
Constrixitque manus arcte vastumque dedere
Stridorem dentes. Ter summo flumine tranat,
Ter revolutus aquis, ter in imum decidit amnem.
Calcitrat emoriens misere crassumque fluenti
Expuit ore lacum. Iam qua ratione supremum
Vitaret fatum durissima fata negarunt.
Ast ubi nequicquam pugnando victus et ipsa
Ingenti depressus erat gravitate pilorum,
Vix iam respirans, haec verba novissima dixit:
„Non tua foeda deos, Physignathe, facta latebunt,
Qui velut a scopulo iactatum fluctibus alto
Me sic a summo iecisti corpore mendax.
Cum me per solidam potuisti, pessime, terram
Nec celeri cursu, nec forti vincere lucta,
Insidiis tecnisque tuis foecundus in istos
Turbasti, scelerate, lacus: dabis, improbe, paenas. 
Est deus atque oculo deus aspicit omnia iusto
Et mortis vindicta meae brevis imminet. Omnes
Mox aderunt mures, aderunt, flammamque superbis
Iniicient tectis, et te tua digna manebunt
Fata tuoque graves sument de crimine paenas”.
Dixit et in ventos tenuissima vita recessit.
Hunc molli vidit morientem littore solus
Licopinax, ululansque loco divulgat in omni.
Et iam fama rei multas grassata per urbes
Creverat, innumeri coeunt sine nomine mures.
Ut didicere genus mortis causamque nefasque,
Dentibus infrendunt. Ingens furor occupat omnes,
Nec iam flere vacat. Ferro decernere ferro
Incensi statuunt: furor et dolor arma ministrant.
Illico praecones ubi primam crastina lucem
Purpureis invecta rotis Aurora referret,
Proclamare iubent, ut in aulam quisque veniret
Troxartae patris Psicarpagis. Ille per amnem
Iam natat, heu longe a ripa ventique relictus
Arbitrio, medio iactatur gurgite stagni.
Postera quamprimum stellas Aurora fugasset
Conveniunt et tecta replent. Quos fervidus ira
Troxartes tali sermone excepit ab alto:
„Oh, mihi spectati duris in rebus amici,
Ad me praecipue licet haec iniuria facti
Ranarum spectet, vestram tamen ista salutem
Tangit et ex uno communia damna sequuntur.
O, me ter miserum, qui tres ex ordine pulchros
Amisi natos! Primum saevissimus ore
Occidit felis tenerumque et multa precantem
Unguibus arripuit. Misere necuere secundum
Crudeles homines, qui ligni nescio cuius
Invenere dolum, quem diram nomine dicunt
Decipulam, nobis pestem exitiumque ferentem.
Tertius ille sui cari [iam?] patris amores,
Deliciae matris, magnum solamen utrisque.
Heu meus, ille meus Psicarpax, ille profundis
Volvitur in stagnis. Illum Physignathus altis
Immersit sceleratus aquis. Sed eamus, in ipsas
Armemur ranas et bella infesta geramus”.
Dixerat illachrymans, nec verba profudit in auras.
Idem omnes simul ardor habet clamantque ruuntque
Praecipites, „Arma, arma”, fremunt, „date tela facesque”
Ingeminant, vastis resonat clamoribus aether.
Mars vero, belli cui maxima cura gerendi,
Armandi facilem docuit studiosior artem.
Arma quidem primo tibiis tibiaria nectunt
Cortice pictarum viridi fabricata fabarum,
Quas ipsi sub nocte cavis rosere cavernis
Coniunguntque fabre partes et dentibus aptant.
Instar erat clypii medio dissecta lucerna.
Aeris acus solidi Mars suppeditabat in hastas.
Testa nucis vacuae pro casside tempora cingit,
Ex crasso felis corio fecere scienter.
Thoracas nullo violandos verbere ferri
Armantur mures et campos milite complent.
Hic ubi ranarum pervenit rumor ad aures,
Egrediuntur aquis pavidae multumque timentes,
Quae strepitus sit causa novi, quis in arma tumultus.
Innumerae summo glomerant in margine stagni
Consiliumque ineunt, quae sit via tuta quibusque
Praesidiis bellum, si fert fortuna, geratur.
Haec dum sollicitis nunc huc, nunc mentibus illuc
Discutiunt, aderat praemissus praeco potenti
Tyroglypho genitus mavortius Embasichytrus,
Sceptra manu gestans, et adest non foedera pacis,
Qui referat laetae, sed qui fera nunciet arma.
Et prope stans, tumido sic est exorsus ab ore:
„O ranae, vobis indicunt proelia mures
Et testes in bella deos solemque nefando
Praesentem facto votis precibusque vocarunt.
His ducibus vestrae cladem exitiumque minantur
Extremum genti: dabitis per numina poenas.
Viderunt etenim medio Psicarpaga stagno
Iactatum, quem vester in his Peleius heros
Ceruleis immersit aquis. Sed tollite signa,
Pro vestro pugnate lacu, defendite ripas,
Quicunque ex ranis generosi sanguinis estis”.
Dixit et aufugit tenui velocior aura.
His dictis rauco miscetur murmure stagnum.
Turbantur ranae tacito sermone tumultus,
Authorem damnant, quos sic Physignathus ipse
Mollibus inducit verbis et temperat iras:
„O socii civesque mei comitesque paludis,
Non ego (per fluvios, per te, Neptune, tuosque
Hosce lacus iuro) vel in isto flumine murem
Mersi, vel quovis morientem gurgite vidi.
Ille per undosum petulans dum luderet amnem,
Ranarum cupiens imitari arte natatum,
Occidit imprudens. Iam me sine crimine mortis
Accusant Mures, quos alta superbia nasi
Extulit et studium Martis stimulavit in arma.
Sed si tantus amor, si tam vesana gerendi
Incessit rabies et praeceps gloria belli,
Nos quoque quid dextris, quid possumus arte, quid istis
Experiamur aquis, sunt nobis fortia bello
Pectora, sunt animi, telorum copia ripis
Suppetit et nostro sequitur de vulnere sanguis.
Nunc opus est animis, socii, quid corpore quisque
Consilioque valet, nunc nunc ostendat, inanem
Pellite corde metum: pudet, ah pudet arma timere.
Proferat in medium, quid tutum cuique videtur,
Quomodo magnanimos possimus perdere mures.
Et certe nostrae placet haec sententia menti.
Corpora cingentes, armis in littore stemus
Vel iuxta ripas, ubi praecipitatur ab alto
Vallis, et ingenti subsidunt flumina lapsu.
Atque ita cum toto communi robore mures
In nos irruerint, clypiis testudine facta
Condensis, medium cito praecipitemus in amnem
Et propriis iugulemus aquis artisque natandi
Ignaros armisque graves. Sic hoste fugato
Ablata clarum statuemus caede triumphum”.
Dixerat et dicto citius sua iussa capessunt.
Illico membra tegunt armis et mollibus apte
Circumdant tibias maluis coriique virentis
Thoracas nullo violandos vulnere fingunt.
Pro clypeis patulas sustentant brachia frondes.
Lancea longus erat praeacuta cuspide iuncus.
Pro galea cochleis cingebant tempora duris.
Procedunt armatae acies et littore sistunt
Vibrantes hastas, cupidae comittere pugnam.
Iupiter interea summi dominator Olympi
Convocat ipse deos tantique pericula belli
Edocet egregiosque duces et scuta ferentes.
Hinc ranas stantes, illinc structo ordine mures,
Non aliter quam cum Centauri stare solebant
Centimanique fero certabant Marte Gigantes.
Subridensque rogat, num quisquam forte deorum,
Qui simul astabant, ranas muresve iuvaret.
Alloquiturque suam tali sermone Minervam:
„O mea nata, mei proles divina cerebri,
Tune tua fortes defendes aegide mures,
Quos ego saepe tuis vidi discurrere templis
Et sacras gustare dapes et lambere mensas?”.
Dixit et excepit sic flava virago loquutum:
„Non ego consumptos plane (pater optime) mures
Auxilio manibusque meis verbisque tuerer.
Nam mihi saepe malum manifestaque damna dedere.
Candelas celebresque meas fregere coronas.
Me tamen imprimis pepli iactura momordit,
Ipsa quod his digitis texens et stamina docto
Pollice deducens, non longo tempore feci,
Quos rosere tamen nullo discrimine mures
Longaque continuo fecere foramina morsu.
Nec non subtextum triverunt dentibus illud,
Quod nuper quidam dederat mihi mutuo sutor.
Nunc urget pretium, nunc instat ubique meumque
Apprendit cubitum, nunc ipso limine templi
Exigit et magno poscit cum faenore nummos.
Ast ego solvendo non sum (quae cura subinde
Excruciat mentem), neque certe suppetit unde.
Sed neque stagnicolis aderit mea dextera ranis.
Per me dispereant, bellum consumat utrosque.
Nam neque sunt animis firmae. Pulsoque pudore
Litibus exercent linguas, neque nocte quieti
Indulgent, vastisque replent ululatibus amnem.
Quin me cum nuper bello defessa redirem
Languida, pulvino mea colla ferenda daturam
Et longam somno cupientem fallere noctem,
Tantillum molli vetuere quiescere lecto
Aut oculos magna pressos gravitate soporis
Claudere prae strepitu, mihi tota nocte dolebat
Horrisono clamore caput misereque iacebam
Insomnis, dum vox aurorae nuncia galli
Perstreperet partesque latus versatur in omnes.
Ast ego nos bello cedamus et aethere pugnam
Spectemus, telis ne perterebremur acutis.
Tanta etenim validas acuit discordia mentes,
Ut pugnent etiam si diique deaeque vetarent.
Nos tantam caelo litem vidisse iuvabit”.
Dixit et applausit consensu turba deorum
Collectique suis simul assedere cathedris.
Et iam praecones toto discurrere campo
Caeperunt bellumque ferunt bellumque reportant.
Nec mora: clangebant culices, it clamor ad auras
Et tuba terribili sonuit taratantara cantu.
Tum pater omnipotens caelo ter clarus ab alto
Intonuit, pugnae sacrum dedit aethere signum.
Protinus exclamans belli primordia sumit
Troglodytes primum et diro Lichenora telo
Vulnerat incautum, dum primus in agmine staret.
Per ventrem facit hasta viam, pulmonibus haeret
Cuspis. At ille cadit pronus tenuesque capillos
Pulverulentus humi foedat. Peliona secundum
Troglodytes fodit, iaculo quod pectore fixit.
Sternitur infaelix et mors infesta cadentem
Occupat, aethereas anima extenuatur in auras.
Seutlaeus medium feriens iecur Embasichytrum
Obtruncat. Lato Polyphoni vulnere costas
Perforat Artophagus, cecidit resupinus arena
Singultans, calidamque vomit cum sanguine vitam.
Quem cum Lymnocharis morientem viderat, ipsum
Troglodyten praeceps sequitur dextraque molarem
Arripit et magnum magno conamine torquens
Ossibus illisit mediae cervicis, at ille
Torpet et in longam clauduntur lumina noctem.
Ast ubi Troglodyten letho Lichenora dantem
Crambophagus nuper vidit, se misit in amnem.
Sed nec tutus adhuc, premitur propriisque sub undis.
Occidit et pingues sparguntur littore venae.
Purpureo totum dimanat sanguine stagnum.
Postea Lymnesii transfixit lancea fortem
Tyroglyphum Stygiumque caput demisit ad Orcum.
Ast ubi Pternoglyphum vidit Calaminthius heros,
Horruit et fugiens, clypio post terga relicto
Se submergit aquis vitamque latendo tuetur,
Nec non Pternophagi praestanti corpore regis
Hydrocharis magno perrupit guttura saxo
Collisumque fluit de naribus omne cerebrum
Et iam tota madet concreto terra cruore.
Lichopinax hasta sine crimine Borborocoeten
Occidit, nigransque oculos caligo recondit.
Prassiphagus celerem traxit pede Cnissodiocten
Detinuitque caput suffocavitque sub undis.
Tristia Psicarpax sociorum fata rependit
Pelusiumque ferit calidi, qua parte cohaerent
Pulmones ventri, solvuntur frigore membra. 
Pelobates vero mortem miseratus amici
Implet utramque manum luto, quod iecit in hostem.
Frons illi misere faciesque perungitur atro
Os naresque caputque fimo dentesque comaeque
Obstructisque oculis stabat quasi lumine cassus.
Deinde caput quassans dentemque in dente fatigans
Et rabie demens saxum circumspicit ingens,
Iustus agro positus medio qui forte iacebat,
Vix bovis ingenti tollendus robore, limes
(Resque fide maior, sed vires fecerat ira).
Corripit hoc totoque innixus robore torquet
Pelobatemque genu graviter percussit, utramque
Infringens tibiam, tanto mutilatus ab ictu
Decidit et terram moribundo vertice pulsat.
Talia Craugasides aegre perpessus in ipsum
Incurrit ventremque gravi transverberat hasta.
Apparet medius transfixo pectore iuncus
Crassaque sanguineis funduntur viscera ripis.
Ast ubi Sitophagus tanto discrimine pugnam
Produci vidit, dextro pede claudus in altam
Saltavit fossam vitamque latendo tuetur
Praesentemque petit sanandi vulneris artem.
Troxartae valida Physignathus ictus ab hasta
Insilit in stagnum, nec vulnere mortuus illo
Evadit, quem cum Troxartes flumine vidit
Vix respirantem traiectaque membra moventem,
Ut neque defunctum nec posses dicere vivum,
Irruit et penitus proprio iugulasset in amne
Si non Prassaeus iunco iaculatus acuto
Obstiterat scutoque gravem defenderat ictum.
Ast inter Mures unus supereminet omnes,
Egregius iuvenis Meridarpax nomine dictus,
Filius audacis fortissimus Artepibuli.
Terribili similis Marti sive eminus hasta
Sive manu pugnare potens, qui solus et unus
Per densas armorum acies, per tela, per hostes
Rumperet impavidus. Furit acer, ubique viamque
Praemunit latam ferro stragesque superbus
Edidit innumeras et fortia corpora letho
Dimittit primoque suo stans agmine celsus
Elatusque humeris spumanti iactitat ore
Ranarum sese morti genus omne daturum
Funditus. Et certe res dicta secuta fuisset
(Nam multum dextra, multum pollebat et armis),
Ni pater ipse deum caelo despexerat alto
Ranarum miserans, quarum tot vidit acervos,
Tot tibias, tot fracta ducum fortissima bello
Bracchia, tot validas dextras, tum terque quaterque
Concutiens, illustre caput sic orsus ab ore est:
„Caelicolae, quanto mea mens stupefacta timore
Miratur! Quantas Meridarpax littore turbas
Excitat et quanto consumit funere ranas!
Ergo citi Martem mittamus itemque Minervam,
Qui pugna acerbunt belloque manere vetabunt
Longius, ingenti quamvis se robore tollat”.
Iuppiter haec, cui Mars: „O rex hominumque deumque,
Nec Martis violentia manus nec dextra Minervae
A ranis poterit tantam depellere pestem.
Aut omnis caelo descendat turba deorum
Auxiliumque ferat. Vel tu, pater optime, telum
Excute, quo magna domuisti caede rebelles
Titanas solidaeque moves fundamina terrae,
Quo sceleris paenas petis Enceladumque ligasti
Diraque vastorum fregisti terga Gigantum”.
Dixit et aetherea iaculum Saturnius arce
Vibravit rutilum, tum magno murmure caeli
Intonuit fremituque, altum tremefecit Olympum.
Deinde aliud summo telum Iovis aethere fulmen
Terribile involvens torsit, volat illud, et omnes
Terruit extemplo Mures Ranasque fugavit.
Muribus haud placuit laetam componere pacem
Nec vindicta prior satis est. Nova bella lacessunt,
Rursus in arma ruunt, rursus fera proelia tentant.
Totaque ranarum stirps extirpata fuisset,
Ni pater ipse deum cladis miseratus iniquae
Auxiliatores summo misisset Olympo.
Ecce repente aderant curvis obliqua petentes,
Unguibus octopedes, dura quasi cortice pelle,
Queis geminum caput est, lati tergoque gerentes
Incudes, blaesi, torti rutilique colore
Ostrino, manibus nervosi, a pectore summo
Lustrantes, nodis et praeduro osse rigentes,
Non pertrectandi manibus, quos nomine vulgus
Appellat cancros. Hi duro Muribus ore
Abscidere manus misere caudasque pedesque,
Nec scutum prohibere valet, nec lancea morsus.
Quos ubi vidissent animis, cecidere minusque
Insultant nures, nec sustinuere ruentes
Praecipitesque fuga sibi quaesivere salutem.
Iamque sub occasum stat sol declivis et uno
Quod caepere die, bellum finitur eodem.


