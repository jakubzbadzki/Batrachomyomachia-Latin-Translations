Arma, quibus bello villis gens horrida fuscis
Et turmae liquidi subeuntes aequora Ponti
Concurrere, cano, numeris intacta priorum.
Adsis, auspiciis haec cuius movimus, adsis,
O generose puer laetusque hanc inspice partem.
Affluet illa, brevique aderit lux, nostra Thalia,
Qua promet patrui, scabra rubigine tandem
Explicitos, quibus ille tot hostes contudit enses
Et nostris Boream imperiis servire coegit.
Ante tamen, quam Musa illis mucronibus omnem
Eluerit labem et numerum peccata piarit,
Haec videas belli falsis simulachra sub armis.
Vos quoque Pierides petimus, succurrite nobis.
Quippe opus est vestrum facinusque insigne, quod isse
Ad superos fama et pugnas aequasse Gigantum
Dicitur, ordiri tenui quis vellet avena?
Quare agite et populis memori recludite cantu,
Quis furor, haud similes gentes, quo foedere laeso
Commissus favitque cui violentia Martis
Atque hoc iam tandem nobiscum evolvite bellum.
Mus quondam insidias magno conamine felis
Effugiens, stagnum limo cannaque palustri
Attigit et fauces oculis tenus abdidit undis.
Terque quaterque sitim dum pellit, forte bibentem
Garrula Lymnocharis, cui tunc custodia forte
Cesserat undarum, videt atque his excipit ultro:
„Quisquis es o iuvenis, qui nostra ad littora lassus
Procumbis, velis ista mihi narrare petenti:
Unde venis, quid agas, cuius tibi filia mater.
Nam si fors nostra fueris (quod numina firment)
Dignus amicitia, mecum mea tecta subibis,
Dona feresque tibi regali splendida luxu.
Nec mea te, quaeso, tam arguta oratio turbet,
Namque ego sum Physignathus, in plebemque patresque
Ranarum imperium porto sub fluminis unda
Eridani, natus Peleo matre Hydromedusa.
Tu quantum novisse datur, mihi rege videris
Ortus et horrisonis certe es non ultimus armis.
Verum age, iam proavos nobis ostende patresque”.
Dixit, at huic contra Psicharpax talibus infit:
„Miror, ut ad vestras non venit nominis aures
Fama mei, quod tot factis ad sidera latum
Est superis notum et cunctis mortalibus aeque.
Psicharpax equidem, Troxartae filius, armis
Insignis Murum regis patriaque domoque
Lichomilesque vocor, quam (sic est fama) parenti
Magnanimus Pternotroctes in foedera lecti
Ominibus multis incorruptamque iugarat,
Quae postquam partu fuerat me enixa sub auras,
Sedula castaneis nucibus ficuque fovebat.
At licet huc tibi sit toto solertia mundo,
Non aliquando tamen tecum me feceris unum,
Nam nec equas tauri, vaccas nec rursus equorum
Carpit amor: similes coeunt in foedera tantum.
At tibi vita palus densis obsessa salictis,
Nobis relligio est omne evitare profundum.
Praeterea ratio victus mortalibus atque
Una mihi est. Neque me panis, neque viscera porci,
Pernave salsa fugit, lactis molesve coacti.
Denique, quid procerum mensis apponitur, idem
Ambedo delitiasque habeo fragrantia mella.
Non fragor armorum celerumque hinnitus equorum
Me pavidum pugna gressus retulisse coegit,
Sed postquam caedes fervet Marsque impius igne
Incaluit, tum iam certamus pectore toto.
Humanas nec item vires horresco dolosque,
Sed cum somnus habet terras, taciturnus in altum
Salto torum, arripiensque pedem, sub pollice morsus
Figo nec placidam membris expello quietem.
Sic ante expectatum adigo per vulnera dentes.
Me tamen in terris (cum casibus omnia subsint)
Accipiter felesque dolisque instructa nefandis
Cistula deterrent, feles feritate sed omnes
Anteit; ingressus siquidem penetralia, nostrae
Longa domus, late infrendens ore, omnia vastat.
Insuper odi apium, porros, raphanosque fabasque,
Regales vestras mensas caulesque betarum”.
Olli subridens Physignathus, haec ita rursus
Prosequitur: „Quanquam tenuis sit gloria ventris,
Nonque aliquis consurgat honos, cui copia victus
Affluit, enormi dum quassat viscera luxu.
Scire tamen debes, hac nos in parte minores
Non fore, caeruleo cum tingere corpora Ponto
Et virides nobis depasci iusserit herbas
Iuppiter. Et si sufficeret sol arduus axe,
Nec prius alipedes curru removeret anhelos,
Ordine naturas rerum vocesque referrem.
Sed quoniam longae ambages et longa supersit
Materies, si tantus amor cognoscere nostras
Divitias, melius fuerit sub limina gressus
Inferre et rerum facies vidisse mearum.
Nos tibi cymba erimus: tu, ne te mergat acerbo
Sors adversa malo, mea stringes colla lacertis”.
Haec ait atque oneri promptus cervice subibat.
Promptior ille eius circumdat brachia collo
Atque pedes costis. Humerosque amplexus utrosque
Obruit ingenti portantis robora mole.
Exin laetitiae plenus defertur ad aequor,
Aspicit errantes fluctus et littora raucis
Undique adaesa sonis, magnis procurrere ad altum
Arcubus et pelagi vires arcere minasque.
Miraturque artes, nigram quae innare paludem
Edoceant omnisque ipso est in remige mente.
Ille semel postquam vestigia nota profundo
Imposuit sensimque a terra et littora cursus
Distulit, in medio tendebat vortice Ponti,
Ultro infelicemque animam sociumque periclis
Obiectans, seseque immergens fluctibus altis.
Tum demum tristi concussus corda pavore,
Psicharpax studium damnare et vellere crines
Et retro relegens vestigia velle reverti,
Sed postquam ex oculis charissima terra recessit,
Nilque aliud nisi aquas coelumque volubile vidit.
Pallidus ora metu atque exanguis corpore toto
Talia voce refert: „Non sic ab Agenore natam,
Non equidem in Cretam taurus per caerula vexit,
Illam etenim incolumem suscepit Gnosia tellus,
Tu miserum medio me extinguis turbine Ponti”.
Atque ea iactanti sinuosis orbibus anguis
Incumbens pelago pariterque timendus utrique
Apparet, fluctus inter praecordia cuius
Exuperant undas, evertunt terga paludem.
Aufugit exanguis visu sociique suique
Nominis oblitus Physignatus atque sub unda
Exitiale caput scelerataque lumina condit.
At miser excussus dorso, resupinus in alto
Psicharpax nabat. Defesso robore tandem,
Saepe gravis, madida subsedit pelle profundo.
Saepe iterum innocuum, nec quidquam tale gerentem
Reddidit unda dolens et in aera vexit apertum.
Verum ubi sit, nescit, tanta formidine pectus
Aestuat atque omnes tantus pavor occupat artus.
Cum tamen ad Stygium iam iam descenderet amnem,
Testatusque Deos dixitque novissima verba:
„Non latuisse putes, superos hoc perfide tantum
Posse nefas, odio qui cum flagraris inerti,
Et nil pancratia lucta cursuque valeres:
Me minus insidiis cautum superasque necasque.
Aspicit hoc oculis equidem Saturnius alto
Et dirae ultrices et conscia numina rerum,
Quae genus omne tuum furiis stirpemque futuram
Exagitent, at tu persolvas sanguine poenas
Muribus; aut si convenies in foedera pacis,
(Quae sit iniqua precor) non luce fruaris amata.
Ast utinam ante diem sceptri privatus honore
Et vita nunquam Elysii convalle quiescas.
Centum erresque annos Stygii per littora fluctus”.
Dixerat atque illi spirantia pectora clausit
Vitalesque vias morientemque obruit unda.
Forte ibi tum ad latices solari languidus igne
Lichopinax gelidos latae sub tegmine quercus
Frigora captabat spirantis lene Favoni.
Hic postquam e speculis vasto Psicharpaga Ponto
Oppetere atque ingenti involvi vortice vidit,
Abscindens crines tundensque exosa lacertis
Pectora, lugubri Mures sermone replevit
Ranarum regem magni per caerula Ponti
In dorso vexisse domum Psicharpaga, Cumque
Iam foret in medio, exanimem mersisse profundo.
Huius fama mali, patrias ut venit ad aures,
Moeroremque animo bilemque in pectore movit.
Extemplo cunctis profertur tessera, signum
Bellorum, proceresque esse ad praetoria densi
Et circa regem sole exoriente iubentur.
Crastina lux ergo, ut flagrantia sidera coelo
Depulit et radiis Aurorae excanduit orbis,
Conveniunt acuuntque iras armisque coruscant,
Quos inter medios Troxartes talia fatur:
„Magnanimi proceres, nostri pars maxima regni:
Etsi Ranarum solis violentia tantum
Insultat nobis, tamen haec iniuria vestra est.
Vos mihi nam imperio gentes fraenare dedistis
Et vestris toties devicto ex hoste trophaea
Auspiciis fixi regnumque hac sede locavi.
Atque utinam qualis rebus fortuna favorem,
Ostendit vestris: eadem se laeta tulisset
In partes nostras, verum ut me ad sceptra vocastis
Regalique meos cinxtis diademate crines,
Tres pater infoelix natos occumbere vidi.
Quos non alma dies patriae pro moenibus altis
Abstulit et clara per vulnera morte peremit;
Sed primum feles, alium insidiosa propago,
Mortales mersere dolis. Qui tertius haeres
Et regni spes sola fuit, nunc occubat umbris
Ranarum ingenio, vasto sub gurgite mersus.
Res indigna quidem, sed quanto vilior hostis,
Maiorem tanto summo sub corde dolorem
Commovet et iustas propere magis excitat iras.
Quare agite o socii (neque enim sententia menti
Ulla alia est, nisi cum Ranis concurrere ferro),
Aptetis dextras armis belloque paretis”.
Sic ait et cunctis caperent iubet arma maniplis,
Olli continuo regis mandata facessunt.
Tegmina poplitibus primum, secura fabarum
Cortice, quae vigiles per clara silentia lunae
Legere obvolvunt nodosaque crura pedesque
Malvarum includunt foliis gressusque tuentur.
Hinc humeris latis fellino tergore factos
Thoracas cingunt (quales Moscovia tellus
Non habet et Scythicis nondum visuntur in oris),
Mille ipsis lanae molles et lintea mille.
Desuper, in dubio est, ut sint spoliisne decori,
An quia sic quondam, dum instarent proelia, fertur
Fecisse, Aegyptus: contecti felibus omnes.
Concava pro galeis usurpavere lucernae
Aera, manu sonitu cum ingenti et turbine dextra
Quassabant acubus praefixa hastilia longis.
Talibus instructos armis in proelia ducit
Troxartes: levibusque emissis agmine turmis
Hostilem explorat terram saltusque viasque
Ipse animi plenus cristisque insignis et auro,
Compositam numero in cuneos et signa phalangem
Promovet et Martem campos diffundit in omnes.
Tum vero late micuerunt ignibus agri
Et seges hastarum complevit ferrea sulcos.	
Omnis ager longe ferroque ac ignibus horret.
Ranarum interea pennis velocibus aures
Rumor adit nomenque refert gentisque ducisque,
Qui flammis superet fines et in omnia ferro
Saeviat, infesto properetque in viscera regni
Agmine. Secedunt omnes ex fluctibus altis
Litoribusque, foret quaerunt quis origo malorum.
Troxartes autem celerem sic Embasichytrum
Alloquitur: „Referes Ranarum ea dicta tyranno,
Ne qua mora ignavum latos conscendere campos
Impediat strueretque acies pugnamque capessat.
Hocque mihi campo vel poenas sanguine solvat,
Supplicis aut habitu vitam veniamque precetur”
Dixerat. Ille citus Ranarum ante ora senatus
Constitit et mox iussa facit sicque incipit ore:
„Ranarum proceres, vobis ea dicta referre
Troxartes iussit, quoniam Psicharpaga natum
Caeruleis vester mersit Physignatus undis,
Servitio ut facinus vestro illi turpe luatis.
Aut si dura petit, nec ea est sententia menti
Unius ob noxam servire, at dedite regem.
Hoc neque si vultis, bellum pugnamque parate”.
Tyrogliphi proles tali postquam ore locuta est,
Conventus populi medio sermone palustris
Liquit et ad regem pedibus redit inde retortis.
Illi autem fremere et dictis invadere regem;
Dedendumque alii mussant, pars mittere censent
(Obliti rerum famaeque suaeque salutis)
Centum oratores pacemque exposcere genti,
Pars bellum suadet, fines armisque tueri,
Fluctuat incertum vario sic pectore vulgus.
Tandem sic solio est Physignatus orsus ab alto:
„Quae, proceres, mentes vestras formido repente
Invasit? Vario se se cur scinditis aestu?
Non equidem (infandum caput hoc) Psicharpaga Ponto,
Ut Mures rentur non notaque fama reportat,
Occului: verum forsan dum ludit ad undas,
Nescius ingentes natatu carpere fluctus,
Mota palus ventis illum de littore sicco
Corripuit mersumque perenni sustulit aevo.
Me tamen incusant nostroque a sanguine poenas
Poscunt et servire iubent vitamque precari.
Scilicet occidimus, nec bello lecta iuventus
Armaque bellorumque altrix fortuna supersit.
Et tam desertae, ut liceat nulla agmina nobis
Iungere, sed tantum propriis pugnare lacertis
Cogamur: quanquam si quid virtutis habetis
Antiquae, nec eos miseri sufferre valebunt.
Nunc igitur paucis, quae sit sententia nostra
Quaeque velim fieri (vos haec audite) docebo.
Est locus, in partem cuneos qua promovet hostis
Arduus et late subiectis imminet undis,
Quem vastae rupes et saxa impervia reddunt
Praecipitem: rapido miscetur vortice subtus
Aequor et assiliunt scopulis pendentibus undae.
Hoc aciem armatam diductis cornibus, ut sic
Furta tegat belli, ponamus: et impete quando
Incurrent in nos, illorum forfice vires
Excipiemus et insanas mittemus in undas.
Sic sine terribili pugna impensaque cruoris
Ex victa Marti statuemus gente trophaea”.
Haec fatus postquam, squammis thoraca rigentem
Induitur galeamque ostro cristisque comantem.
Tum, magnum dextro quatiens hastile lacerto:
„Hoc”, ait, „illius furias praedonis ab oris
Avertet nostris poenasque a sanguine diro
Exiget et vestris submittet fascibus hostem”.
At socii celeres malvarum crura pedesque
Includunt foliis notisque ex Marte decoros
Thoracas humeris cingunt et tempora circum
Gemmantes cochleas nativo rore reponunt.
Telaque vibrantes adductis iuncea dextris
Educunt pubem portis et in agmine sistunt.
Iuppiter interea, terras qua despicit omnes
Et mare multisonum rutilantis vertice coeli,
Constitit atque utriusque infixit lumina curis
Gentis et omnis eum quoniam collecta tegebat
Turba Deum; placido cunctis sermone virosque
Armaque designat. Tum, si qui Muribus essent
Auxilio Ranisque rogat. Dehinc Pallada dictis
Alloquitur: „Nostro quondam de vertice nata
Filia, Troxartis partes ne tuebere bello,
Qui sinit, ut Mures tua pulvinaria magno
Murmure transcurrant spolientque altaria donis?”.
Haec superum rector. Contra pulcherrima Pallas
Talibus orsa loqui: „Nostro sine numine Mures,
O genitor pugnent; nec enim imo in corde repostum
Illorum facinus me bella capessere suadet.
Atque ut preaeteream, quoties fregere coronas
Aeternasque oleo exhausto extinxere lucernas,
Insignem mihi nunc palam, quam murice et auro
Texueram bellisque olim supra amicta ferebam:
Tum satis emeritam delubri sede locaram,
Dulce tegumentum, lacerarunt morsibus atris.
Sed licet haec patiar, Ranarum iuvero partes
Non tamen; illarum siquidem praecordia motu
Miscentur facili incerto sensuque feruntur.
Et me linquentem pugnas, cum fessa quieti
Membra darem, dira patulos raucedine rictus
Torquentes, dulcem non permisere soporem
Carpere nec tristes animo deponere curas.
Insomnemque habui noctem, Tithonia coniunx
Dum retulit lucem et solem Mavortia cantu
Elicuit caeloque orientem praebuit ales.
Haec sunt, cur nequeam partes utrasque tueri.
Vos autem superi nullos defendite, quaeso,
Ne fors quis vestrum telo feriatur acuto.
Quippe semel postquam pugnantes Martius ardor
Accendet, non ullus obex, non arma resistent
Nec capiti fuerit supplex reverentia sacro.
Sic quondam Veneris, dum Troica castra tuetur
Et nimis Argolicis insultat proxima fossis,
Tydides diro violavit vulnere dextram.
Verum agite, infestas acies bellique tumultum
Desuper aspicite atque oculis submittite vestris”.
Haec ubi protulerat, solio se Iuppiter alto
Composuit: patulas Divi petiere fenestras.
Tum pater omnipotens magnum super aethera nubes
Colligit, adversis ruerent quae frontibus in se
Humentesque globos densa caligine siccos,
Qui steterant circum, sceptro concussit eburno.
Dissiluere statim: detentusque hactenus ignis
Emicat et rigido coelum ciet omne fragore
Intonuitque polus laeva non omine fausto.
Troxartes autem illiusque exercitus omnis
Ocius accelerant, hosti propiusque propinquant
Haud aliter, quam si quando mare perbibit Euros
Unda solet primum tumidis albescere spumis
Et raucum ingeminans, ad littora volvere fluctus.
Nec non Ranarum proceres turmaeque palustres
Obnixi contra apparent, non caedere: dextris
Protensisque hostem et magno clamore lacessunt.
Nec mora repletis inflantes cornua buccis,
Committunt pugnam culices: illi undique densis
Agminibus coeunt et tela haud irrita iactant.
Continuo Hypsiboas tereti Lychenora conto
Vulnerat, in geminas ubi pectus molle papillas
Se secat et tenero costas mucrone receptat.
Concidit ille statim et rutilantes pulvere crines
Imbuit et moriens telluri immurmurat udae.
Troglodites autem casu perculsus amici,
Obvius Hypsiboam aggreditur: sed debitus Orco
Excipit adverso Pelion pectore telum,
Cui mox dura quies oculos suppressit et auras
Spiritus in tenues vanescens, membra reliquit.
At Sautlaeus, ubi Embasichytrum instare feroci
Et vultu atque animo vidit: „Tune”, inquit, „in armis
Usque adeo es Marti similis, qui munere linguae
Nuper eras praestans et belli nuncius idem?
Nec tibi sat fuerat regi convicia nostro
Obiecisse? Etiam voluisti occurrere campo?
Nunc igitur nato Troxartis nuncius ibis
Atque illi nostram sobolem narrare memento,
Inferias busto ipsius soluisse cruentas”.
Haec ait et simul intorquens, hastile lacerto
Iecit: at hoc magnum pennis per inane volutum
Intonuitque atque Embasichytri in pectore sedit.
Artophagus Polyphonum acto per viscera ferro
Obtruncat mediaque supinum sternit arena.
Lymnocharis silices contorto verbere fundae
Mittens, Troglodittis collum concussit, at illi
Vertigo capitis lucem caligine pressit.
Nec tamen est galea clypeoque potitus et hasta,
Namque aderat toto ore fremens, plenusque minarum
Lichenor raptaque statim de pulvere cornu
Trogloditis, „Vadas dominique ulciscere sortem”
Dixit Lymnocharisque illam sub gutture figit.
Et super haec, grandi subridens saucius ira:
„Hanc tibi Troglodites toties me autore cupitam
Donat habere manu Martemque lacessere cornum”.
Mox celeri invectus passu propria obviat hasta
Crambophago, regem sperans, bellique magistrum:
Tantum illi decoris dederant et forma nitorque
Armorum, tantum potuit praesentia fuci.
Mole sed ingenti toties includitur excors
Spiritus, alipedes cursu qui praeterit undas,
Mollia nec patitur perflantis flabra Favoni.
Et contra exiguo vivit sub pectore virtus
Vivida vel solos etiam invasura leones
Atque parata truci campo concurrere tigri.
Non tulit aspectum venientis turpeque dextra
Crambophagus iaculum iaciens, ante ora suorum
Per mediosque ruit cuneos vestigia retro
Nota legens, praeceps vastique crepidine saxi
Se dedit et totum scelerato polluit aequor
Crimine: sed longum misero implacabile fatum
Vitare haud licuit, nam fraxinus affuit alto
Missa manu Lychenoris, in spinamque trisulco
Aere cadens, medio tepida in pulmone quievit.
At frater, longe melior Lymnesius, ora
Grandibus humectans lachrimis, „Non hoc”, ait, „in nos
Dedecus o socii nostram gentemque recumbet.
Quidquid Crambophagi est cessatum ignavia, id ista
(Extendit dextram), vobis reddetur et ultra
Non magis haerebit dubio victoria sine”.
Infrendensque animo, densos furibundus in hostes
Procurrit: certus dulcemve effundere vitam,
Amissamve gradu veteri componere famam.
Atque illi subito telis instructus acutis
Parque animo audaci et virtute Tyrogliphus acer
Occurrit: sed cui tenues diuturnius auras
Carpere non fuerat licitum atque extrema sorores
Tristibus explebant Acherontis stamina fusis.
Nec multum remoratus alatam coniicit hastam:
Illa volat tremulum rescindens aera, donec
In clypeum veniens, procul est excussa soloque
Aere levis nudo cornuque in gloria sedit.
Tum celer ingenti quatiens Lymnesius ornum
Turbine, ait „Nobis vero melior Deus adsit,
Dextra faveque et tu nunquam execrata vocatus
Parma, meos nolis hodiernos fallere nisus.
In te nostra salus”. Nec ea irrita vota fuere,
Namque sub utranque est postquam perlata papillam,
Morte Tyrogliphum acerba immersit et omnibus unam
Effundens animam venis extendit arena.
Undique mox celeres Ranae glomerantur eodem
Victoremque suum laeto clamore salutant
Incumbuntque omnes pariter ferit aethera clamor.
Pternophago Hydrocharis baleari immania funda
Saxa rotans, quatuor compactum ex ossibus albis
Detruncat caput. Huic socium mortisque necisque
Prassophagus iungit procero Cnissodiocten
Corpore: cum caderet, tellus exterrita casu
Intremuit nigris et inhorruit aequor arenis.
Turbati extemplo Mures dare terga parabant,
At Ranae pavidis instare et milite denso
Immissisque citis cuneis loca cuncta tenere.
Tybridis in morem, qui cum sit turgidus hymbri,
Evincitque suas insano gurgite ripas,
Fervidus excurrit longe campisque vagatur.
Tandem Troxartae proceres hortante tumultu
Adveniunt: versisque vident excedere signis
Ex pugna socios ac hostem laude potiri.
Pternogliphusque prior: verum hoc data dextera Regi
Exposcit potusque cruor communis Iaccho.
„Quo tandem ruitis? Quae vos formido repente,
Dedecores agit, o cives? Cur limite primo
Haeretis? Patriamque iugo submittere vultis?
Nec vos Troxartae, auspiciis in praelia cuius
Venistis bellique illati depudet? Hostem
Atque fugam vobis non posse negare putatis?”.
Talibus accensi Mures convertere turmas
Incipiunt – veluti si quando ignobile vulgus
Caecus in arma furor regnique immensa libido
Pertrahit, olli animis fremere et saevire tumultu
Horrendaque acie sanctum terrere senatum;
Tum si forte virum insignem pietate togaque
Et bello gratumque sibi et primoribus urbis,
Qui sciat indomitum pectus, dulcedine linguae
Mollire et damni terrore extinguere lites,
Audivere, silent avidique reponere bellum
Ardent et patriae lachrimis miserantur obortis.
Haud aliter moniti Mures ire omnia contra
Et tentare pericula. Subit pietasque fidesque
In cunis patriae et teneris promissa sub annis.
Nec non dulcis amor prolis protensaque regi
Dextera et ingentes acuunt sub pectore flammas.
Quos ubi Pternoglyphus tacite deposcere pugnam
Advertit motosque errore, paratius hosti
Velle pedem conferre, cavo ilicet insonat aere
Atque inter primos clypeo clavaque trinode
Conspicuus, caedes spirans, plenusque minarum
Progreditur: tum densatis galeata iuventus
Influit ordinibus telisque frequentibus hostem
Excipit et late grassatur in agmine victrix.
Pternoglyphi primus clava Calaminthius Orco
Mittitur insignis belloque novisque hymenaeis,
Cuius erat moris primos excire tumultus,
Cum fera discordes conferrent agmina Reges.
Tum positis primis conatu uxorius omni
Tendebat dominae exuviis indutus opimis
In thalamum dulcem, dulcem amplexumque redire.
Lychopinax durum per pectora Borboroceten,
Psicharpax geminos nullo discrimine fratres
Discretos vita spolians, prosternit arena.
Pelusium solido nodis et cortice pilo
Inguen per medium lethali vulnere figit.
Pelobaten autem vasto cum fragmine montis
Obruit atque uda tumulat tellure iacentem.
Quem tamen et solum collimans aure sagittam,
Craugasides feriens sub laevam protinus alam,
Enecat: haud multumque et is atro robore victus
Sitophagi cadit exanimis tenditque sub umbras.
Nuncius interea diversa in parte furentem
Ranarum regem multis terroribus implet.
„Tu procul”, inquit, „rex non utile proteris agmen,
Quo te devicto victoria nulla sequetur.
Nos tua spes toto certantes agmine fusi,
Vix hostem saevum pauca legione moramur.
Quin tuus occubuit leto Calaminthius atque
Ductores alii roburque exercitus omne.
At Troxartae animosa phalanx horrenda sarissis
Ingruit, ut ventis tempestas mota profundi,
Quam vis undarum per littora murmure defert.
Nec dum lunatis Meridarpax agmina peltis
Promovit, sed stat casus intentus in omnes.
Sive fugam nobis, illum cum milite ductor
Iusserit arcere aut fessis succedere bello.
His nos eripias iam iamque invicte procellis”.
Haec dudum fanti non vultus, non color unus
Regi inerat, sed quale solet sine cortice buxum
Esse, quod emittit tellus Phryxaea Cytoro,
Talis erat, tristi varians pallore figuram.
Tandem indigna fremens, subiecto concitus igne,
Advolat adversas acies et Marte secundo
Reiicit hostiles a dira caede maniplos,
Multa ducum bellis insignia corda trucidans.
Plures semineces et iam non amplius inde
Corporibus mutilis aptos ad munia belli
Proterit et densas trepidantibus iniicit hastas.
Qualis progreditur, quem pinifer Appenninus,
Multos nutritum pomis silvestribus annos,
In facinus mittit, non notumque ante cruorem
Bellua vasta lupus: spumis immania foedans
Ora, trucique oculos scintillans igne cruentos;
Qui quanquam finire famem quit caede duorum
Uniusve bovis, rabie tamen acrior omne
Pessumdat vulgus sternitque armenta bidentum.
Talis Ranarum rector Physignathus hostes
Per medios cursu volat ardescitque volando.
Ut vero agnovit, propius venisse furentem
Troxartes avidus pugnae belloque paratus,
Praecipitare moras atque ingeminare furores.
Armis et propere lato decurrere campo.
Aequor ut Icario dictum de nomine, ventis
Convulsum ruit et vasto cum murmure fluctus
Littoribus mixtos flavis illidit arenis.
Dat gemitum tellus, tum viso protinus hoste,
„Hoc pater ille deorum” inquit „quod missile libro,
Dirigat hospitiique a te violata reposcat
Iura”. Simul manibus stridentem coniicit hastam
Eminus: illa volans, squammas incidit ahenas
Ranarumque duci vulnus sub poplite fecit.
Exclamat victor citiusque ex agmine mittit,
Qui iubeant hostis Meridarpaga cingere tergum,
Lunato cuneo et reditus custode tueri.
Ipse autem impeditum corno totiesque labantem
Insequitur, stricto rupturus pectora ferro.
At pater omnipotens, gentem miserantus aquarum,
Tales ad superos effudit pectore voces:
„Coelicolae, tanton’ placuit submittere casu
Ranarum gentem? Et tales expendere poenas?
Namque videmus, uti bellantes omnia Mures
Corripiant Ranasque ferox invadat Erynnis.
Nobis non ea vis animo: sat sanguinis haustum est
Muribus atque suo nimium indulsere furori.
Relliquias volumus (possint superesse) tueri,
Palladis auxilio Martisque potentibus armis”.
Haec ille, at contra Mavors est talibus orsus:
„Nec mea vis genitor, nec divae Palladis artes
Exitium poterint Ranarum arcere cohorte.
Aut omnes igitur coelo veniamus ab alto,
Aut tu (quod potius reor et tu numine firmes)
Cum tibi sit triplex, quod tela Typhoea quondam
Arcuit a superis, genus atque agreste Gigantum
Et Siculo Enceladum semustum membra Peloro
Subiecit; posuitque super lethalibus Aethnam
Ignibus exundantem humeris gemituque tonantem.
Mitte tuum iaculum et pugnantes disiice campo”.
Sic ait, at genitor convolvens aethera nimbo,
Intonuit: tum fulmen aquis hymbrique notisque
Et flammis ortum, horrifico fulgore coruscans,
Devolat in medios atque agmina cuncta pavore
Complet pectoribusque hiemem suffundit inertem.
Sed postquam calefacta novo rediere calore
Corda ducum, Mures instare ferocius omni
Agmine, densatis Martemque lacessere pilis.
At miserae contra Ranae glomerantur in unum
Aeratisque aegre, obiectis umbonibus, hostem
Sustentant, rerum dubiae, inter spemque metumque.
Hic pater omnipotens tandem praecordia motus
Ranarum interitu, Cancros succedere pugnae
Admonuit. Genus hoc bello natura ferarum
Produxit, vitam traducunt semper in armis.
Lati illis humeri nervosaque brachia, vultu
Atroces oculi et spirantia lumina Martem.
Nec captu faciles, antiquo more tenaci
Forcipe depugnant nec inanis gloria facti est.
Hi postquam introgressi acies, magno impete totum
In Mures cuneum atque horrens incudibus agmen
Provoluunt; mentes bellator Muribus acres
Mars levat immittitque fugam turpemque timorem.
Et iam vesper erat noxque intempesta ruebat
Oceano: finis belli finisque laborum.
