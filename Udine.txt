Vos primum sacris mihi adeste Heliconis ab antris,
Musae omnes, mihi ferte pedem, quo numine vestro
Plenus, hiem mandata nouis modo carmina chartis.
Fert animus fera bella canens, horrentia Martis
Arma per ora virum et totum vulgare per orbem,
Vt Mus invictus Ranarum fuderit agmen
Terrigenum fastus imitati et facta gigantum.
Quae vaga fama fuit. Pugna hinc exorsa. Voracis
Mus olim Felis tum elapsus faucibus ora
Sicca gerens, stagni mentum demisit in undas
Nectareasque haurit dum lymphas, aspicit illum
Limnocharis magnus, mox talibus ora resoluit:
„Quis tu, Hospes? Genus vnde tibi? Vnde haec littora nostra
Accesti? Neu finge dolos, ne sis mihi mendax.
Nam nostro fueris si non indignus amore,
Excipiam, quibus digna manent te munera tectis.
Rex ego sum, nomen Physignatus, omne per aevum
Quem palus ista colet Ranarum sceptra gerentem:
Me genuit Peleus quondam pater, Hydromedusa
Cum genitrice Padi Venerem qui iunxit ad actam:
Teque videns pulchro praestantem corpore, Regem
Insignem sceptro reor et Mavorte potentem.
Quare age, fare tua quamprimum semina gentis”.
Contra Psycarpax ingressus talia reddit:
„Quid genus inquiris? Quid clarae stemmata gentis
Haud terris vulgata modo, sed cognita Caelo?
Psycarpax vocor illustri de sanguine summo
Troxarta genitore datus genitrix mihi magni
Lichomyle, soboles quae regia Pternotrocti
Me dedit, haec aluitque, domus qua se ima recepit
In latebras ficu et nucibus variaque dapum vi.
Sed qua in amicitiam ratione coibimus, ambo
Ingenium sortiti alium? Tibi ducere vitam
Dulce in aquis, hominum mihi sueta cibaria cordi.
Non mihi deficiunt in lato crusta canistro,
Nec patulo mellita deest simul orbe placenta,
Sectio non pernae, iecorum non pinguia, demum
Non pressa ex dulci mihi lacte coagula desunt
Libaque, quorum etiam dulcedine capta Deum mens,
Nec quaecunque coqui vario condita sapore
Apponunt laetis Dominorum fercula mensis.
Nec vero effugio bellive vices aut proelia Martis,
Semper at anteuolans alios certamina adiui,
Non hominum, quaequam vasto sit corpore quamvis
Praeditus, horresco: nam stratis ipse iacentem
Noctu adeo et summos perstringo dentibus ungues,
Aut calcem prehendo, iniuria non tamen vlla
Inde viro, nec dulcis abit morsu sopor illo.
Sed metuo ante alios, quos Tellus sustinet omnes,
Accipitrem et Felem mihi tristia fata ferentes
Decipulamque, dolosa latent mihi funera sub quo,
At timor imprimis Felis, qui fortior, vrget.
Quippe cauis etiam latitantem me eruit vngue:
Non raphani, caulesve mihi atque cucurbita victus,
Non viridis mihi beta cibus apiumque palustre,
Namque hos dat palus alma cibos et fercula vobis.
Talia subridens olli Physignatus insit:
„Ventre super nimium te iactas, advena, nobis
Multa dat et Tellus visu miranda palusque,
Pascere vtraque dedit nam Ranis Iuppiter altus,
Ludere perque solum corpusque recondere in undis.
Estque animus si forte tuus fert, nosce facultas.
Te sublimem humeris tollam, tu deinde caueto,
Ne pereas, laeto at subeas mea lumina vultu”.
Sic ait atque humeris subijt, tenerumque repente
Ille tenens, dextra collum leuis insilit olli.
Laetatus primo nondum tellure remota,
Cernere subnantem gaudens Physignaton. Ast vt
Fluctibus incoepit iactari, vim lachrymarum
Fudit, versa iuuet, quod nil sententia questus,
Vellebatque comas adductis cruribus aluo,
Corda insueta pavor pulsabat, tangere vellet
Tellurem, trepida gemitus formidine ducens.
Caudam undis primum trahitur, quam palmula tanquam
Praebuit et superis liceat, quo cernere terram,
Vota facit, canis tam iam rapiendus ab vndis.
Et clamans trepido mox talia reddidit ore:
„Non humeris sic Taurus onus gestabat amoris,
Duceret Europam cum ad Gnosia regna per undas,
Ad sua Rana uehens, ut me subremigat undis,
Limina caeruleis se glauco corpore tollens.
Monstrum extemplo ingens apparuit hydrus, vtrique
Horrendum, recto superextans marmora dorso:
Hic mersit sese Physignatus, excidit olli
Quem socium canis perdendum linqueret undis,
Ima petit stagni fatumque exiuit acerbum:
Hic subito excussus cecidit resupinus in vndas
Stringebatque manus moriens, stridore replebatque.
Aethera saepe et aquis est mersus, saepius auras
Calcibus emersit pulsans, euadere fatum
Nec poterat madidique addebant pondera crines,
Fluctibus inque ipsis moriens, sic ora resoluit:
„Non tua coelestes, Physignate, facta latebunt,
Quod me praecipitem dederis de corpore, tanquam
E saxo, nec me vicisses, pessime, terris
Pancratio aut lucta, nec cursu: fraude petisti
Me in fluctus rapiens, oculis tamen aspicit aequis
Iuppiter, haud fugies, mures tibi cuncta reponent”.
Sic fatus, vitam miser ille reliquit in vndis.
Lichopinax videt hunc ripis innixus opacis”.
Atque ululans grauiter, Murum fert omnia ad aures,
Funera cognorunt postquam gens colligit iras
Tota iubentque suos ad primum indicere Eorum
Concilia Accensos, Troxartae in Principis aulae,
Qui miserandus erat genitor Psycarpacis, vndae
Quem versant fluctusque exanguem, cernere ripas
Nec datur, at medio resupinus voluitur alto:
Ardentes aderant, vbi primo oriente, recenti
Coede furens nati, Troxartes talibus insit:
„O socij, quamuis Ranarum iniuria solum
Me tangat, nos fata manent tamen haud bona cunctos.
Infelix vero autem alios ego, pignora terna
Cui periere, prius laeto dedit impia nostri
Hostis atrox feles arreptum ex aggere tecti,
Ast alium (heu miserum me) hominum gens saeua peremit,
Arte noua, insidiis nodoso e robore factis,
Decipulum dicunt, Murum quod pestis acerba est.
Tertius hic super vnus erat miseraeque parenti,
Quem nunc extinctum Physignatus aequore mersit:
Quare agite, armemur iustumque ruamus in hostem,
Ornati varijs armorum corpora formis.
His dictis cunctos accingi compulit armis
Armauitque ipsos, miscet qui praelia Mauors,
Primum ocreis suras vinxerunt leuibus omnes,
Aptantes viridis perfracta putamina fabae,
Quam sua ducentes conuiuia nocte vorarant.
Thoraces calamis intexto ex tergore habebant
Direpto e Felis costis, quos arte pararant
Mira et erat scutum lucernae umblicus acusque
Cuspis erat longa, ipso dignum opus armipotente.
Apta nucis fuerat capiti pro casside testa.
Sic fuerant Mures instructi: contigit aures,
Quod simul ac Ranis, egressa gurgite in vnum
Conuenere locum, summam decernere belli
Dissidii et turbae causas quaerentibus, ecce
Sceptra manu gestans, accessit praeco, superba
Tyroglyphi soboles fortissimus Embasichytrus
Atque horrens bellum denuntiat, ore locutus:
„Imperiis venio Murum huc indicere vobis
Bellum, quo arma vacet, animosque accingere pugnae,
Conspexere etenim pelago Psycarpaca mersum,
Quem rex extinxit vester Physignatus. Ergo
Suscipite, o proceres Ranarum, gloria pugnam”.
His dictis subito excessit, feriensque superbas
Ranarum mentem turbauit nuncius, aures:
Dumque hae in eum fremerent, surgens Physignatus insit:
„O socii, haud nostris cecidit Mus viribus, illum
Nec uidi extinctum, at mersus dum luderet undis
Et nando Ranas imitari vellet, at illi
Insontem nocui me incusant, verum age pacto,
Quo liceat, Murum cernamus perdere fraudem:
Primus ego, mihi quae surgat sententia, pandam.
Armemur subito, armati sistamus ad amnis
Summam omnes ripam, in praeceps ubi maxima tendit
Cumque animis ardens, in nos ruet impia turba,
Cum galea arreptos, ut quisque occurrerit, omnes
In mediam subito iaculemur et arma paludem.
Sic mergetur aquis etenim non docta natandi.
Nosque hic de nece Murum aptabimus inde trophaeum.
Sic fatus, cunctos accingier imperat armis,
Maluarum foliis furas texere uirentum.
Caerulea et patulis armarunt pectora betis,
Tegmine pro clypei caulis sunt frondibus vsi.
Omnibus hasta fuit procerus maxima iuncus,
Pro Galeis Cochlea texerunt tempora parua.
Constiterant altae stipati in margine ripa,
Crispabantque hastas animis praesentibus omnes:
Tum pater omnipotens in Caelum conuocat altum
Caelicolas, belli faciem demonstrat, vt ingens
Stet numero, ac ui bellantum, ut segete horreat agmen
Hastarum, qualis  Centaurorum atque gigantum
Est acies, ridensque Deum quaesivit, an ullus
Ferret opem Ranis aut Muribus. Inde Mineruam: 
„Filia suppetias num, quaeso, Muribus ibis?
Namque tuis semper uersantur in aedibus omnes,
Sacra tibi educti nidore cibisque operantum”.
Talia fatus erat Saturnius, illaque reddit:
„O pater, haud unquam infractis ego Muribus irem
Suppetias, mihi qui multorum causa malorum,
Stemmata laedentes et lychnos propter oliuum:
Sed scelus hoc animum mi offendit et asperat, ausi
Rodere sunt peplum, quem saeuo operata labore
Texueram ex molli trama, et qua tenuia nexit
Staminibus, fecere cavum hunc mihi, sutor at instat
Iam repetens foenus, mea quo mens aestuat ira,
Mutua namque habui sub tegmina, reddere nec mi est,
Nec tamen auxilio me Ranis credere futuram:
His quoque mentis abest prudentia, namque redirem
Dum bello, ingenti consectam membra labore,
Turbauere suo ne somni grata tumultu
Insomnem capitis confecta dolore peregi.
Quare agite, auxilio non has, illosve leuemus,
Ancipiti redeat ne quisquam saucius hasta.
Namque illis animus praesens pugnare, vel ipsi
Si occurant superi. Nos Coelo praelia laeti
Spectemus”. Sic fata Dea, assensereque Diuum
Turba locumque. Simul concurrit in vnum 
Permixta: at belli ductores signa ferentes,
Descendunt Culices, magno et clangore tubarum
Accendunt martem roborant, quibus arma et Olympo
Iuppiter intonuit belli mala signa cruenti.
Primus et Hypsiboas Lichenora perculit hasta,
Stantem in principijs medium et transuerberat hepar,
Voluitur inque caput, foedantur puluere crines.
Troglodites in Peliona volatile telum
Mox iacit, in penetrale recondens pectoris, ille
Mortis in amplexus cadit et mens deserit artus.
Seutlaeus fixo sternit corde Embasichytrum
Artophagusque hastam in Polyphoni in ventre recondit,
Corruit inque caput mensque ipsos deserit artus.
Ast vbi Limnocharis Polyphoni funera videt.
Perculit anteuolans saxo in ceruice sonanti
Troglodytem media atque illum nox abstulit atra
Lichenorque ipsum fulgenti vulnerat ense.
Inque Hepar non in ventos abiit, fugit olli,
Viso hoc Crambophagus, ripis et labitur altis
Nec tamen est immersus aquis, nam se impulit ipsum
Nec casu fatum traxit, tam rota rubebat
Sanguine tincta, palus se ipsum hic extendit in acta
Pinguibus inflatus turgentia pectora venis.
Tyroglypho in ripis vitam Limnesius aufert.
Pternoglyphumque videns, timuit Calaminthius, inde
Dat fugiens praeceps clypeo se in stagna relicto:
Pternophagi Hydrocharis demittit corpora morti,
Naribus erumpens foedauit sanguine terras.
Lichopinax sacrum mox sternit Borborocetem,
Aggrediens hasta, huic conduntur lumina nocte,
Prassophagusque videns, traxit pede Cnissodiocten,
Inque palude manu extinxit ceruice repressa:
Verum Psycarpax socios non passus inultos,
Pelusi exegit medium per viscera ferrum,
Labitur infelix animusque in Tartara migrat,
Pelobates viso hoc luti vibrauit in illum
Pilam deturpans frontem, quasi luminis vsum
Perdidit ille, graues surgunt tunc iam altius ira.
Atque manu arripiens telluris pondera saxum
Pelobaten sub genua ferit perfractaque dextri est
Tibia tota pedis foedo cadit inque supinus
Puluere Crambasidesque vltus, nanque opprimit olli,
Sub mediumque haurit ventrem totumque recondit
Iuncum intra pectus spargunturque omnia passim
Viscera humi, educit dum fortis dextera telum.
Hac ubi Sitophagus secreta vidit in acta,
Vulnera quem tardant, cedens retro aeger anhelat
Seque dat in fossam, vt instantia fata moretur,
In pede Troxartes summo Physignaton haurit.
Hicque male acceptus se saltu in stagna recepit,
Vt cecidisse videt Troxartes exanimatum.
Protinus aggreditur tam ardens demittere laeto,
Exanimem cecidisse videns Prassaeus in hostem
Vulnificum anteuolans subito vibrauit iuncum.
Haud fregit Clypeum, verum hastae ibi cuspis inhaesit.
Mus fuit hic iuuenis, quo non praestantior alter
Comminus ire hostes, soboles clara Artepibuli
Dux grauis, inuictum dicas Meridarpaca Martem.
Vnus qui palmam bellandi ex Muribus aufert.
Constitit ad stagnum exultans procul omnibus unus
Ranarum certus generosam excindere gentem.
Nec frustrata foret spes illum, robore namque
Stant solido vires, nisi Rex hominumque Deumque
Aspiciens subito miseratus fata fuisset
Ranarum, caput hic quatiens sic ora resoluit:
„Proh superi, quorum ingens facinus mea lumina cernunt,
Me stupor haud paruus magni Meridarpacis urget,
Perdere qui Ranas in aquas velit. Ast age, coelo
Praelia miscentem mittamus Pallada Martemve,
Illum qui valeant, quamuis arcere furentem:
Iuppiter ista dedit, reddit cui talia Mauors,
Palladis haud uires poterunt, Saturnie, Mauors,
Nec poterit Ranis praesens auertere fatum.
Verum agite, auxilio totus descendat Olympus,
Vel sacra tu arma moue, Titanas queis tua quodam
Dextera confecit praestantes robore et armis,
Vixisti Enceladum atque illa agmina saeva gigantum,
Vix ea. Et ardentem iaculatur Iuppiter ignem,
Intonuit prius et magnum tremefecit Olympum:
Mox fulmen torquens (telum horrificum Iouis) alto
Demisit Caelo, uolat (haud mora) missile ferrum
Et Ranas Muresque simul strauit pavor, audax
Non tamen a pugna abductum est Murum agmen, at usque
Ranarum magis ardebant euertere gentem.
Nec spes vana, nisi miseratus Iuppiter astris
Misisset subito, quae ferrent agmina Ranis
Auxilium, improuisae animantes ungue recuruo
Incudemque, adsunt gestantes tergore, torto
Incessu et curui, quibus instar forcipis ora,
Testam induti, os toti, lati terga, humerisque
Fulgentes, valgi, manibus riget aspera nerui
Durities medioque gerunt in pectore lumen,
Octopedes, gemina indomiti ceruice uocantur,
(Ni fallor) Cancri, qui caudas ore secabant
Muribus atque pedes et bracchia mordicus hastae
Curuantur, Murum timet hoc, nec sustinet agmen,
Arripiuntque fugam et iam undis caput igniferum Sol
Merserat atque una sic bellum luce peractum.


