Incipiens primum Musas Heliconis ab alto
Demigrare precor cordique afflare poesim,
Scilicet ut coeptum valeam deducere carmen,
Nuper in exili positum sublime libello:
Martis opus rapidum, certamina digna Gradiuo:
Cunctorum exoptans hominum deferre per aures,
Qui praeceps Ranis bellum indixere superbis,
Terrigenum Mures imitati facta Gigantum.
Hoc vulgus. Sed sic sumpsere exordia pugnae.
Mus, sitiens quondam, fugiensque pericula Felis,
Vicino lacui barbas simul ora rigauit,
Laetus aqua dulci, quem cum clamosus ad vndam
Limnocharis vidit, verbis compellat amicis:
„O hospes, quis es? Et qui te genuere parentes?
Vnde petis riuos? Edissere vera roganti:
Nam mihi si nostro dignus videaris amore,
Per medios fluctus te nostra ad limina ducam:
Tandem muneribus pulchre donatus abibis.
Rex ego sum Ranis Physignathus, aequora circum
Qui color, aeternos factus regnator in annos:
Me genuit Peleus circum caua littora viui
Fluminis Eridani, genitrix fuit Hydromedusa.
Nunc mihi progeniem qua duceris, ordine pandas.
Nanque videre mihi ductor violentus in armis,
Egregius, pugnax et regum stemmate dignus”.
Finierat: tunc hospes ait: „Dux inclyte Ranis,
Quis Murum sobolem? Murum quis nesciat aulas?
Psicharpax ego sum, superis auibusque virisque
Notus, magnanimi Troxartae filius, et me
Filia Perniuori grauida gestauit in aluo
Lichomyle mater, generoso e sanguine creta.
Fasciculos inter tuguri nodosaque signa,
Me genitrix nucibus teneris nutriuit ab annis:
Et mihi semper erat praesens genus omne ciborum.
Sic non esse potest mihi tecum foedus amoris,
Aequora vasta habitas: at nos hominumque deumque
Viuimus in morem, nec me latet iste canistro
Panis ter pistus, nec amica placenta sisamo,
Non iecur implexum, nec pinguis sectio pernae,
Non me caseolus, nec condimenta coquorum
Pinguia, cum superis mellito nectare viuo.
Nullos ense potens bellorum vito tumultus,
Sed glomerare manum iuuat et miscerier armis.
Non hominem timeo, quantouis corpore magnum:
At lecto insidians, digitorum mordeo summum,
Nec dolet, aut punctus somno expergiscitur imo.
At te praecipue mihi formidanda docebo,
Accipitrem et felem, subiti praenuncia lethi:
Decipulamque grauem, quae non nisi fata minatur.
Attamen est Muri Feles vrgentior hostis,
Continuo vigilans ad limina prima cauernae.
Non rapis vescor, raphanis porroque virenti,
Nanque haec sunt epulae Ranis habitantibus vndas”.
At contra, ridens Physignathus ore locutus:
„O hospes, superum iactas te accumbere mensis
Atque ijsdem vesci dapibus, sed summus in vnda
Ludere vel terra nobis permisit vtrunque 
Iuppiter: hoc forsan nimium si scire laboras,
Perfacile est: te portem humeris: at stringe lacertos,
Ne pereas”. Dixit, Muri subiectaque terga
Supposuit. Mus ergo celer data colla prehendit:
Ac primum tumidis gaudebat latus in vndis,
Vicinos circunspiciens maris vndique portus,
At vbi sensit iter durum, madefactaque fluctu
Pectora Psicharpax, lachrymis suffusus obortis
Ingemuit: queriturque vagos se findere fluctus
Atque pedes stringit, terrae vlterioris amore.
Et, veluti remum, caudam voluebat in undis,
Exorans superos terrarum inuisere littus.
Attamen immersus, clamoribus aera complet,
Multa quaerens, talesque dedit de pectore voces:
„Europam non sic Taurus fluuialibus vndis
Transtulit in Cretam, furtivo captus amore,
Vt me Limnocharis Ranarum ad limina portat”.
Interea, horrendum subito spectaculum vtrisque:
Hydrus adest colloque cauas supereminet vndas.
Quem Rana vt vidit, Psicharpagis immemor amnem
Non cernens, qualem tergo gestaret amicum,
Insiluit: parcamque nigram vitavit: at ille
Pronus in aequoreos cecidit sine remige fluctus:
Stringebatque manus et dentibus ora fremebant.
Saepe recalcitrans superata apparuit vnda,
Saepe etiam mersus descendit ad ima paludis.
Vsqueadeo infelix madefacta veste grauatur,
Deperiensque semel suprema haec verba reliquit:
„Haec faciens, superos non, Physignate, latebis,
Me tibi sessorem, veluti de rupe marina.
Discutiens non pancratio pinguive palaestra
Vicisti, verum fallax medio aequore mergis,
Sperato Superos memores fandi atque nefandi:
Murum exercitui meritas dabis, improbe, poenas”.
Haec dicens, animam tumidis efflauit in vndis.
Hunc autem moestus pereuntem ex littore vidit
Lichopinax, vastis complens vlulatibus auras:
Ocyor et Zephyris haec tristia dicta reportat.
Postquam facta fides patuitque ex ordine fatum,
Fit gemitus Muresque gravis subit ira quietos:
Ergo iubet moesti praeconis voce coactos,
Surget vbi primum roseis aurora quadrigis,
Conuentus fieri Troxartae regis in aedes:
Cuius adhuc medio charus sine nomine ponto
Filius exhalat planaque vagatur in vnda,
Ast ubi Sole nouo Mures coiere vocati,
Surgit ad hos primum frendenti percitus ira
Troxartes verbisque gemens, compellat amicis:
„Solus ego quamuis sim multa incommoda passus
Ex Ranis, tamen est vobis sors omnibus aequa.
Infoelix ego sum, postquam tribus ordine natis
Mors inopina, rapax, prospectum solis ademit.
Eripuit primum Feles pro limine paruo
Spelaei et dulces laniauit dentibus artus.
Muscipulae cecidit deceptus fraude secundus:
Hanc in fata solent homines fabricare dolosi
Murium et arte nova pedicam formare nocentem.
Tertius occubuit plana delusus in vnda
Limnocharis facto, dilectus vtrique parenti.
Nunc agedum armemur trepidumque ruamus in hostem,
Ornantes varijs obnoxia corpora rebus”.
Haec vbi verba dedit, suasit munirier armis.
Hosque armauit Ares, cui sunt sua praelia curae.
Crura putaminibus scite texere fabarum,
Quas forte certamen noctu rosere scientes.
Armigeri capiunt crudum thoraca Gradiui
Ex corio: nam cum Feles vicere superbos,
Exuuias tulerant superato ex hoste cruentas.
His erat vmblicus bene quadrans lampados vmbo.
Oblongis hastas acubus fecere minaces:
Quisquiliasque nucum circum sua tempora cingunt.
Ast ubi senserunt Mures in bella parari
Limnochares, coeunt belli de rebus agentes
Et dum praecipitis quaerunt discrimina pugnae,
Ecce, ferens sceptrum praeco regale, propinquat
Tyroglypho natus quammagnanimo, Embasichytros,
Dicturus quae seditio, quae caussa tumultus
Armisoni, talesque dedit de pectore voces:
„O Ranae, Mures inimica capessere Martis
Arma iubent, vestras igitur disponite turmas.
Limnocharis grauibus Psicharparga mersit in undis.
Ergo hodie in Mures pugnate virilibus armis,
Egregio quaecunque estis de sanguine cretae”.
Dixerat, extemplo peruenit rumor ad aures
Ranarum gelidusque timor peruaserat artus,
Incusantque suum Muris de funere regem,
Qui cum ceruicem Physignathus extulit vnda,
Sic ait: „O Ranae, tanti sum funeris insons,
Non vidi pereuntem illum, sed littora circum
Colludens, Ranasve natans imitatus, in aequor
Decidit, obiecti prorsus sum criminis expers.
Verum si vobis defendere regna cupido,
Scrutemur, quanam Mures ratione dolosos
Perdamus: nisi me veri sententia fallat,
Tutum erit. Ad ripam sistemus in agmine forti,
Armataeque cauo spectemus ab aggere Mures.
Is locus est praeceps, hoc praecipitemus in aequor
Purpureum, quoties sese violentibus armis
Obtulerint, facile est fluuioso immergere ponto
Remigij experteis. Tandem post funera Murum
Victrices dabimus tibi, rex Gradive, trophaeum”.
Dixerat et Ranis persuasit in arma parari:
Maluarum foliis crura obtexere decenter.
Transit in officium thoracis beta palustris.
Brassica terribilem clypeum dabat, apta Gradiuo.
Cuique aptatus erat, saeuissima lancea, iuncus.
Subtili cochlea galeas fecere minaces.
Inde citi ad pugnam decliuo in margine ripae
Castra locant animique valent crispantibus hastas.
Interea superos Rex omnipotentis Olympi
In caelum accelerans et belli ex aethere molem
Ostendens, pedites magnos multosque, machaeras
Gestantes: qualis densum procedit in agmen
Centaurum hostilis numerosaque turma gigantum,
Suaue aliquid ridens, „Quisnam deus”, ille rogabat,
„Iret in auxilium Ranis vel Muribus?”. Atque
Pallada Cecropiam verbis compellat amicis:
„Filia, nunquid in hoc bello tutabere Mures?
Quandoquidem laeti semper tua templa frequentant,
Dum cadit ante aras dissecto victima collo”.
Iuppiter haec, contra sic reddidit Attica Pallas:
„O pater, haud etiam consumptis Muribus irem
Adiutrix, vicibus multis nocuere molesti.
Caussa olei, pingues roserunt lampadas atque
Dentibus infesti, capitis triuere coronam.
Attulit hoc etiam nostrae fastidia menti,
Rosuris triuere peplum, subtilius a me
Subtili ex trama tenuique ex stamine textum.
Exigit vsuras Sutor mihique institit: haec est
Prima mali labes, nostram quae mouerit iram.
Mutuo subtextum accepi, nec reddere possum.
Haud tamen adiutrix fuerim Tritonia Ranis:
Nam si forte libet componere membra sopori,
Caede fatigata, et bello lassata diurno,
Mentibus infirmae, somnum quaerentia vexant:
Nec sivere oculos modico deflectere somno.
Et dum coenosa lentaque palude coaxant,
Insomnis iacui capitis collisa dolore,
Donec luciferi praedixit lumina gallus.
Ergo cessemus bellis superaddere vires,
Ne quis in hoc coetu telo laedatur acuto.
Dum furor est, possent in numina vertere dextras.
Hanc igitur laeti spectemus ab aethere litem”.
Dixerat, extemplo Superi consulta sequuntur,
Collectique omnes gelidis in nubibus haerent.
At duo Praecones subiti certissima belli
Signa dabant Culices: rauco clangore tubarum
Aeris infremuit regio, Saturnius autem
Iuppiter intonuit praesentis signa Gradiui.
Alte vociferans Lichenora primus in hepar
Vulnerat, armato qui stabat in agmine, pronus
Corruit insignesque comas in puluere versat.
Exin Troglodytes Pelidae in pectora ferrum 
Direxit, quem collapsum metuenda sequuntur
Fata volantque suo deserti e corpore Manes.
Seutlaeus cedit, feriens cor Embasichytrum.
Per ventrem Artophagus Polyphonum percutit, ille
Collapsus ruit, hunc Manes liquere peremptum.
Ast vbi Limnocharis Polyphonum occumbere vidit,
Troglodyten validum, saxo per colla molari
Percussit, cui densae oculos pressere tenebrae:
Lichenor, vibrans non euitabile telum,
Hepar percussit. Quod cum peruenit ad aures
Crambophagi, fugiens magna sese abdidit vnda.
At non sic latuit, saeua quin cuspide laesus,
Concidat exanimis: fuso rubet vnda cruore,
Singultans iacet ad ripam sine nomine corpus,
Pinguiaque abruptis funduntur viscera venis.
Tyroglyphum ad riuos spoliat Limnesius vndae.
Pternoglyphum ascipiens, Calaminthius horruit, amnem
Ingrediens, clypeoque manus priuauit inermes.
Saxum ingens videt Hydrocharis, quod non duo ferrent,
Qualia nunc Murum producit corpora tellus,
Ipse manu raptum valida contorsit in hostem
Pternophagum Regem, saxo cui guttura fregit:
Stillabat cerebrum caesis e naribus, atque
Arida polluitur diffuso sanguine tellus.
Lichopinax validum percussit Borborocoetem,
Aggrediens telo, huic oculos clausere tenebrae.
Prassiphagus cernens pede, traxit Gnissodioctem
Huncque, tenus manibus neruum, truncauit in vnda.
Psicharpax, vltus socios, Pelusion hasta
Percussit, mediumque furens penetrauit in hepar.
Corruit hic, Pluti labuntur ad infera manes.
Haec dum Pelobates supremo ex aggere vidit,
Sordidiore luto frontem Psicharpagis vnxit,
Qui prope caecatus maiore excanduit ira
Et circumspiciens immania pondera terrae
Saxum ingens videt, aprico qui forte latebat
Limes agro positus, litem vt discerneret aruis.
Ipse manu rapto percussit crura ferocis
Pelobatae, qui littorea prostratus arena
Infoelix, dextro mutilatus crure iacebat.
Craugasides rursus validum currebat in hostem
Exanimes vltus socios et cuspide iunci
Transadigit ventrem, fuluaque extendit arena:
Effunduntur humi diuulso viscera telo.
Haec vbi Sitophagus fluuioso in margine vidit,
Bella relinquebat, suprema pericula vitans
Claudus et insiluit, consumptus pene, cauernam.
Troxartes torta Physignathon attigit hasta,
Collisitque pedem, celer hic consumptus, in unda
Delituit fugiens, lethali vulnere laesus.
Quem cum seminecem Troxartes vidit, acerbis
Viribus incurrit rapidus rursusque cadentem
Sternere curabat, duroque exponere fato.
Ast vbi Prassaeus nuper cum vulnere lapsum
Semianimem vidit, iunco iaculatur acuto:
Scuta valent, clypeoque haerens, hastile pependit.
Verum inter Mures charissimus Artepibuli
Filius, egregius iuuenis, fortissimus Heros,
Omnia Gradiuo similis, validus Meridarpax:
Solus in arma ruit, solus dominatur in armis,
Ranarumque genus, stans toto vertice supra
Egregios Mures, decliuo in margine lymphae,
Sese euersurum magno proclamat hiatu.
Et facturus erat, nam quod spectatur in armis,
Maximum in illius regnabat corpore robur.
Haec vbi cunctipotens hominum sator atque deorum
Vidit, ab aethereo Ranas miseratus Olympo
Iuppiter, insinuans vultu sic edidit ore:
„O superi, nostros res ardua terret ocellos,
Caedentem extimui validum Meridarpaga Ranas,
Protinus in terram belli dum postulat vsus,
Pallada mittamus bellatoremque Gradiuum,
Scilicet arcebunt quantouis corpore fortem”.
Dixerat, at contra respondit voce Gradiuus:
„Nec Martis vires, nec sacrae Palladis arma,
Iuppiter, auxilium pereuntibus addere Ranis
Posse reor, sed enim caelo per nubila lapsi,
Protinus armati Ranas tueamur ouantes.
Sin minus, auricomum dimitte per aera fulmen
Altitonans, quod syderea Titanas ab arce
Sustulit, omnipara natos tellure Gigantes
Enceladumque grauem tergo, qui sustinet Aethnam”.
Dixerat: extemplo nebulis iaculantibus ignem
Intonuit, lateque patens tremefecit Olympum
Iuppiter, inuoluens tortum per nubila fulmen.
Saturni iaculum, regis de parte sinistra
Evolat et toto strepuere tonitrua mundo.
Horrescunt subito Ranae Muresque superbi:
Attamen insistunt bellis et acerbius vrgent
Invisumque genus, Mures in bella reposcunt,
Infirmas auidi Ranarum euertere turmas.
At pater omnipotens summo speculatus Olympo
Ranarumque necem, casus miseratus iniquos:
Protinux auxilium Ranis superaddere curat
Horrendos pedites, qui dum certamina feruent,
Improuisi adsunt, incudis pondera tergo
Gestantes, obliquigradi, torti, vnguibus vncis,
Cortice rugoso, duram velut ostrea pellem.
Ossei natura, rutilant splendore lacerti,
Lati humeros, blessi, nodosaque brachia neruis,
Octipedes, duplicesque caput, surgente videntes
Pectore: vulgari Cancros de nomine dicunt.
Qui nec dum admissi furibunda in praelia Martis,
Oribus obtruncant inhonesto vulnere caudas
Murium et incidunt auresque manusque pedesque.
Et vix sufficiens armis obtunditur hasta.
Horrescunt miseri Mures, nec viribus obstant
Cancrorum: dant terga fugae, Zephyroque propinquans,
Tendit in occasum semoto lumine Phoebus
Et perfecta silent vnius bella diei.