In noua Pegaseo ductas Helicone sorores
Vota voco supplex, sacro et mihi monte dearum
Voce chorum precor incipiens, descendite, Musae,
Inque meum faciles pectus modulamina cantus
Mittite. Namque nouos deducere carmine versus
Ordiar, inque genu positam exercere camoenam.
Arma canam et pugnas saeuas, ac plena tumultu
Martis opus diri stridens horrentia bella,
Fert animus ardens cunctis demittere ad aures.
Hinc canere incipiam, vt Mures praestantibus armis
Ante alios lecti dura concurrere pugna
Sunt ausi quondam ranasque inuadere bello
Et quibus impetibus ruerint in praelia tanta,
Phlegraeis campis imitati bella Gigantum
Edita terrigenum, ceu quondam fama per oras
Inter mortales fuerat. Quae causa tumultus
Horrendique feram, repetens exordia Martis.
Mus quondam sitiens odiosa pericula felis
Fugerat atque sitim rabido collegerat aestu.
Vtque lacus liquidos et stagna propinqua per arua
Contigit infelix teneramque in littore barbam
Deponens, hilaris dulcem oblectatus ad vndam,
Fessus arenosi laticem bibit ore liquoris,
Conspicit hunc ingens, quam candida fama ferebat,
Quaeque lacus iuxta degebat laeta palustres,
Limnocharis, reflui clarissima gloria stagni,
Rana loquax vndis. Tum sic ad littora fatur:
„Huc ades, o hospes, quis es? Vnde ad curua paludis
Littora venisti? Qui te genuere parentes
Tam clarum? Mihique haec edissere vera roganti,
Ne te mendacem vanaeque hic vocis amantem
Percipiam. Si tu fueris quoque forsan amore
Dignus amicitiae, te ducam in tecta benigne,
Hospitijque feram tibi plurima munera nostri. 
Sum rex Physignathus, qui stagna vndantia circum
Perque lacus regno, liquidis cultissimus vndis,
Qui tumidus malis sonitu perterreo lymphas.
Dux ego ranarum semper feror esse, palustres
Inter aquas celebris, quem quondam littore Peleus
Hydromedusa tibi mater generauit ad altas
Eridani ripas dulci commixtus amore.
Vndarum genetrix floret regina per arua.
Te quoque sceptrigerum regem pugnaeque superbum
Bellatorem armis praestanti corpore celsum,
Ante alios fortem video. Genus ergo recense
Voce tuum clara. Breuiter respondit et ore
Psicharpax insit: „Nostrum super aethera notum,
Quid genus inquiris, cunctis mortalibus unum
Et clarum superis auibusque volantibus alto
Aerijs coelo? Psicharpax nomine dicor
Magnanimoque fatus quondam Troxarte parente.
Est mihi Lichomyle mater, de rege creata
Pternotrocte olim celebri, me fudit in agro
Sub tuguri tecto et teneris nutriuit ab annis.
Illa nuces virides ficusque sub arbore dulces
Ore legens, varias escas referebat ab aruis.
Quid tibi me socium iunges non aequa petentem?
Dissimilem natura facit. Tibi vita sub vndis,
At mihi consuetum facilem conquirere victum
Et quascunque licet raptas mortalibus escas
Conuehere. At panis Cereris ter fruge subactus
Ter quoque pistus aqua non me latet inque canistris
Lecta Ceres esca non me fugit vlla rotundis,
Nec sisamida ferens, crebram praelata placenta.
Nec liquidae pernae pinguentia frusta, nec albis
Cum tunicis iecora, aut nuper dulcedine lactis
Caseus expressus niuei, aut melitomata grata
Melleque confectas escas, quascunque deorum
Exoptant turbae, nec, quis conuiuia mensis
Lauta coqui ornantes ollas atque ignis ahena
Delicijs uarijs humentia fercula ponunt.
Quin tristem nunquam clamorem marte refugi,
Sed subito in pugnas iuique in praelia dura
Propugnatores inter martemque cruentum.
Et quamuis ferret magno gestamine corpus,
Mortalem haud timui, verum audax ipse cubile
Saepius accessi propius digitumque momordi
Extremum atque pedem cepi recubantis in vmbra.
Nec tamen ipse dolor sopitos occupat artus.
Nec dulcis morsu requies somnusue recessit.
Ast duo per cunctas metuenda pericula terras
Orbis ego pauco trepidans immaniter alas
Accipitris, campis extensas aere lapsi:
Atque pedes vncos et saeuae guttura felis,
Qui mihi saepe feros luctus et damna tulere.
Hinc laqueos tristes metuo fraudesque latentes,
Muscipulamque leuem, gemitum et suspiria dira
Ducentes secum. Saepe hic crudelia fata,
Saepe doli mortis latuerunt, machina saeua
Saepe fuit letho. Inprimis tamen horreo felem,
Strenua quae dubio per curua foramina gressu
Intrantem quaerit, scrutans angusta per antra.
Non edo, si nescis, raphanos, caulesque virentes,
Brassica nulla mihi, non vlla cucurbita dulcis.
Non viridi beta, apijs non pascor ab hortis
Ereptis, vobis sunt haec per stagna lacusque
Gratae epulae. Tum sic ridens Physignathus insit:
„Multa quidem, o hospes, faris de ventre superbe,
Quo te plus aequo iactas et littore nostro
Et mediocris aquae lacubus stagnisque recuruis.
Multa quoque et terra crescunt, mirabile visu.
Namque Deus ranis vitam per stagna creauit
Et dedit esse in aquis aeuumque agitare sub vndis
Perque solum pariter. Terraque vndaque liquenti 
Pascimur, hanc nobis concessit Iuppiter altus.
Vita eadem terris atque vndis abdere corpus
Et saltare solo viridi. Iuuat esse sub vndis
Et modo tota caua submergere membra palude,
Nunc proferre caput, summo modo gurgite nare,
Saepe super ripam stagni consistere, saepe
In gelidos resilire lacus limoque latere.
Si cupis, haec cernes, licet haec didicisse volenti
Et datur et fas est. Tergo te Rana patenti
Sublatam excipiam tuque haerens corpore toto
Te teneas laetusque intrabis tecta petita
Atque casas nostras”. Sic dicens rana resultat
Et nunc colludit viridique exultat in herba.
Nunc latus in fuluis maculosum ponit arenis
Paulatimque metu demto, modo tergora praebet
Insilienda illi. Mus hic considere dorso,
Nescius heu fati pelago fortisque futurae,
Et iam Physignathus salienti terga repanda
Exhibuit muri seque inijcit ille manusque
Implicat haerendo tenera ceruice natantis.
Ac primo liquidis mus oblectatur in vndis,
Donec vicinos aspexit littore portus,
Physignatho gelidas laetatur nante per vndas.
Tum rana a terra siccoque a littore sensim
Tarda pedum primo vestigia ponit in vndis.
Inde abit vlterius mediaeque per alta paludis
Aequora fert praedam et tacitis subremigat vndis.
Mus pauet ablatus littusque pauore relictum
Respicit et dextra collum tenet, altera dorso.
Imposita est, spumis ceruice pependit aquarum.
Iamque procul stagno fluitabat pondere rana
Purpureisque lacus submergi coepit in vndis
Impositus tergo, sinuantur flamine crines
Illacrimansque vadis flebat. Tum denique frustra
Poenituit facti, multum se incusat. Et aspras
Corpore uellebat setas et crura recurua
Atque pedes stringens, distendit uentre per vndas,
Palpitat exhorrens tremebundus pectora morte,
Haurit corda metus praesenti morte recussa.
In terramque oculos frustra uertebat et vsque
Aspiciebat humum, ducens suspiria moesta.
Ingemuit tristis gelida formidine pressus,
Pectora turbatus. Tum protinus intima frigus
Ossa receperunt buxoque simillimus ora
Pallor obit lacrymisque genae maduere profusis.
Ac primum caudam medijs extendit in vndis
Pone aptans, veluti remus lentatur in vnda,
Multa deos supplex orans ad littora ferri
Atque subire piam terram sedesque parentum
Atque optabat humum patriae tetigisse virentem.
Iam quoque purpurea submergebatur in vnda,
Clamores simul horrendos ad sidera tollit.
Ter conatus erat, ter fletibus ora rigauit,
Singultuque suas interrumpente querelas.
Tunc tales voces miserabilis edidit ore:
„Non sic quondam humeris portauit taurus amoris
Nobile pondus aquis, liquidas cum ducta per vndas
Virgo Europa fuit, Dictaeque rura sequuta est,
Quando illam taurus Cretaeas vexit in oras
Per medios fluctus, ceu me quoque rana coaxans
Ad sua tecta humeris gestat, dum remigat aequor,
Et viride extollit cana sibi corpus in vnda.
Ecce improuisus crudelibus orbibus anguis
Horrenda apparens liquido spectacula, fluctis
Vtrisque emicuit capite et ceruicibus altis
Eminet atque inter fluctus arrecta strepentes
Exuperant vndas resonantis pectora stagni.
Quo viso, celeres subijt Physignathus vndas,
Nil meditans secum, qualem desereret altis
Heu socium lacubus, se immerserat ergo profundos
In stagni fluxus, deferto pondere rana,
Parcarum euasitque nigrantia fila sororum.
Ast ille infelix cecidit resupinus in vndam
Defertus medio fluctu, moriensque gemebat
Stridenti sonitu et stringebat vortice palmas.
Saepe subibat aquas versus et saepe remergens
Calcitrat: at nullo poterat conamine fatum
Euitare miser. Madefactae gurgite setae,
Pondere merguntur nimio corpusque trahebant.
Tum moriens vndis tales e pectore voces
Edidit: „Haud diuos falles pro talibus ausis,
Ipse lues dignas quondam, Physignathe, poenas,
Dum tibi deijcior celso de corpore in vndas,
Naufragus, vt praeceps specula defertur ab alta.
Nec me tu melior superasses, perfide, terra
Pancratio et lucta forti cursuque per arua,
Sed me frustratus mersisti saeuus in vndas.
Sed Deus vltor erit, vltricia numina diuum,
Vltrices oculos gestant quoque numina coeli.
En de te neque enim effugies, exercitus omnis
Murius infestis poenam cum sanguine fumet”.
Haec sic vociferans, media expirauit in vnda.
Mollibus in ripis residens, hunc vidit amarus
Lichopinax procul hinc, lamentans littore toro,
Hic vlulauit iners, ploratu stagna resultant.
Tum subito cursu tam tristia nuncia defert
Muribus allatus. Postquam crudelia fata
Percepere ducis, grauis ira inuaserat omnes.
Exarsere aestu cuncti. Placet ire sub ortum
Aurorae roseum legatos vndique campis, 
Consilium magnum regis primosque suorum
Imperio accitos alta intra limina cogant,
Troxartae liquida patris infelicis in vnda
Extincti nuper nati Psicharpagos alti,
Qui per stagna natans resupinus flebile corpus
Voluebatur aquis lacubusque exangue cadauer:
Nec iuxta ripas, medio sed in aequore nabat,
Tethyos vndiuago cum se fert gurgite Titan.
Vix Aurora suo rubefecerat aethera curru,
Olli conuenere fluuntque ad regia plenis
Tecta uijs. Sedet in medijs et maximus aeuo
Et primus sceptris haud laeta fronte, resurgens
Troxartes, ob coedem irarum fluctuat aestu
Crudelem nati et solio rex infit ab alto:
„O socij, quanquam solus tot adire labores
Sustinui infelix, saeuis discrimina ranis
Sola mihi semper metuenda et fata per vndas:
Attamen est cunctis sors haec communis Erynnis
Muribus atque bonis ranae communibus obstant.
Praecipue ipse miser, qui lecti pignora chara
Heu, ternos natos amisi germina gentis.
Primum, equidem horresco, crudeli funere felis
Mersit acerba lues, generique inuisa parentum,
Quem raptum longe extra incurua foramina traxit.
Deinde alium saeui sub tristia fata tulere
Fraude viri caeca scelerisque inuenta dolosi
Machina crudelis ligno contexta per artem,
Muscipulamque vocant laqueosque inimica per arua
Muribus vna lues cunctis, communis Erinnys
Perniciesque furit. Iam nuper tertia proles
Quam mihi Physignathus ducens in gurgitis vndas
Extinxit nuper, per stagna loquacia rana,
Heu dilecta mihi et celebratae nomine matri,
Hei mihi Psicharpax iacet ingens aequore funus.
Quare agite, o socij, nunc bello armemur in ipsas
Egressi ranas castris, praestantibus armis
Induti corpus uarie”. Sic dixit et arma
Sumere persuasit cunctos. Mars horridus aere
Concitat in pugnas, diri cura impia belli.
Ac primum leues ocreas circa hispida crura
Deduxere fabis. Siliquisque virentibus agro,
Quas fregere aruis lentas atque arte pararunt
Arma, fabas sera sub nocte vorantes,
Astiterant acies. Calamis thoracas ab aruis
Euulsis corioque obductos vndique denso
Feli direpto, quam mures nuper acerbi
Excoriare. Cutis summos diuulsa per artus,
Nec quicquam nisi vulnus erat, cruor vndique manat.
Hac sibi thoracas reparant clypeusque lucernae
Pars erat interior mediae. Sed lancea longae 
Aeris acus fuerant Marti ferrata tricuspis
Atque opus aeratum. Galea est caua tempora circum
Testa nucis, capitum sic tegmina tuta gerebant,
Taliter armati mures hic castra tenebant.
Haec vt fama venit narrans, tunc vndique ranae
Vndis egressae pariter densantur in vnum
Marte locum celeres. Belli de rebus atrocis
Concilium cogunt, varijs sententia dictis.
Dum quae seditio quaerunt, quae caussa tumultus,
Cur haec in sese poscant certamina mures:
Ecce super velox castris praemissus ab hoste
Iam legatus adest, qui dextra sceptra gerebat,
Embasichytrus atrox, suetus conscendere ahena.
Tyroglypho quondam forti genitore creatus,
Cui solita est semper pressi bene copia lactis
Dente cauari atro et villaris caseus antris.
Tum belli referens famam pugnaeque ferocis
Incipit: „O ranae, nos huc in castra minantes
Iusserunt mures vobis indicere bellum
Agmine praemissos: vt vos in praelia dura
In pugnasque feras ornetis tela ferentes.
Nam videre suum fluctu Psicharpaga raptum
Extinctumque vndis, quem iam rex vester in aequor
Ranarum mersit medijsque occidit in vndis
Acer Physignathus, cui buccas Iuppiter ambas
Inflauit tumidas. Nunc bella capessite, ranae,
Si qua animo virtus: exite in praelia fortes.
Si qua tenet generis celebris fiducia vestri”.
Sic ait et subito ranarum euanuit ore.
Vtque sonus tristis ranarum contigit aures
Verbaque legati turbarunt corda superbae
Stagnorum genti, multum incusantibus ipsum
Vndiuagis regem ranis. Flagrante tumultu
Physignathus surgens, prorupit pectore vocem:
„O sociae ranae, non mersi funere murem,
Occidiue lacu aut morientem littore vidi:
Sponte extinctus aquis perijt, dum ludit ad vndas
Circa stagna iocos imitatus membra, natatus
Edens ranarum liquidos curritque per vndas.
Insontem nunc me accusant et crimine damnant
Crudeles mures. Quare vos hortor ad arma.
Consulite in medium bellumque inuadite, ranae,
Vt diros Mures perdamus fortiter armis.
Namque effabor ego mihi, quae sententia constat,
Quidue animo sedit, seu quid magis omnibus unum
Vtile, munitae stemus splendentibus armis
Et ferro accinctae cingamus littora cunctae
Atque lacus iuxta summas in cespite ripas
Armis instructae sistamus signa feroces,
Qua praeceps locus exurgit, viridansque crepido,
Vt cum praecipites veniunt magnisque feruntur
In nos impetibus galeasque apprendere dextris
Atque iubas subito conantur in agmines mures,
Hic quicunque suis contra contenderit armis,
Ipsos turbemus liquidas in gurgitis vndas
Inque lacus gelidos armatos vndique ripis,
Cum ferro pariter mergamus in alta paludis
Aequora spumiferae. Sic cunctos denique cano
Ignaros nandi mures extinguere fluctu
Possumus et vitam medijs auferre sub vndis.
Tum subito campis figemus laeta trophaea,
Muribus occisis ingenti strage per arua”.
Sic ait et cunctas lucentibus induit armis.
Maluarum folijs densissima crura tegebant.
At beta latos viridi thoracas habebant
Et densis caulis folia arctant vndique scutis.
Proque hasta fuerat praelongus acumine iuncus.
Pro galeis tenues cochleae capita alta tegebant,
Tegmina tuta sibi. Sic armis marteque structae
Ornantes varijs viridantia corpora telis,
Altis constiterant ripis hastasque vibrabant
Exultantque animis ranae. Cum Iuppiter altus
In coelum astriferum diuos uocat, agmina densa,
Bellaque multa solo per littora curua paludis
Et bellatores praestanti corpore campis,
Innumerosque armis hastilia longa ferentes
Coelicolum ostendit turbae et certamina saeua,
Qualis centauris ingens exercitus olim
Anguipedumque acies quondam phlegraea Gigantum
Ibat, ouans agro uarijs exercitus armis,
Tum suaui quaerit risu: „Socia agmina ranis
Quis Deus adiunget, quisue auxiliator in arma
Descendet, siue auxilium iam muribus aruo
Afferet?” Ac natam compellat Pallada dictis:
„Muribus ecquid opem latura es, candida nata,
Accedens pugnas? Saliunt per tecta proterui
Et delubra tibi circum semperque iocantur,
Se oblectantque cibo, sacro et nidoris odore”.
Sic Cronides dixit. Dictisque ingressa Minerua:
„O pater, haud vnquam sceleratis muribus ibo
Subsidio, quanquam ranis vexantur aquosis.
Namque mihi toties nunc illusere feroces
Et veluti pestes variae mihi damna dederunt.
Hei mihi, florigeras quoque destruxere coronas
Ornatusque meos oleumque et lampadas ignis
Laeserunt tristes et quae me cura remordet
Praecipue atque ira vexat praecordia saeua
Et scelus hoc ausi, peplum rosere rigentem,
Quem quondam texens percurri pectine, tramam
Insertans tenuem, tenui quoque stamine neui.
Inferui multum radijs subtegmen acutis,
Brachia docta mouens, studio fallente laborem.
Hoc mihi pallentes fecere foramina mures.
Nunc vrget sarctor, qui foenora poscit auarus.
Hac caussa indignor, neque enim quod reddere possim
Iam superest, siquidem subtexens mutuo coepi.
Nec gelidis etiam tamen hinc, o Iuppiter, ibo
Subsidio ranis. Quid inertia corda sub vndis
Ranarum curem? Nulla est constantia mentis.
Vix lacus est tanti, totoque in littore ranae.
Me quoque defessam redeuntem littora circum
E bello et requie dudum somnoque carentem,
Cum dulci cuperem corpus laxare sopore,
Clamosae insanos tenebris mouere tumultus,
Vt non exiguo vel claudere lumina somno
Me sinerent strepitu. Insomnis ego nocte iacebam
Aegra caput flexum, donec cristata volucris
Emittens vocem, cecinit sub culmine gallus.
Ergo age, suppetias istis venisse negemus,
Nec ferat vllus opem tali sub marte deorum,
Ne quis vt hic vestrum uioletur acumine teli
Et capiat vulnus. Nam pugnant cominus armis:
Vel si animis contra se ferret turba deorum,
Pugnaretue Deus ferroque et cuspide longa.
Sed potius liquido spectemus praelia coelo  
Atque oculos tanta pascamus in aethere pugna,
Oblectati animis”. Dicenti talia parent.
Conuenere loco cuncti simul aere diui
Inque vnam sedem properabant agmine denso.
Tum duo praecones, belli quoque signa ferebant,
Accedunt, rauco strepuerunt cornua cantu,
Hicque tubas magnas culices clangore tenentes
Insonuere ferae pugnae bellique tumultus
Exorsi strepitum. Hinc horrenda tonitrua martis
Demittens natus Saturni clarus Olympo,
Signa dedit. Primus turmas inuasit agrestes 
Hypsiboas, veniens Lechenora vulnerat hasta et
Horrendum clamans, per ventrem traijcit altum,
Aere iecur gelido, dum staret in agmine primo
Propugnatores inter, qui lingere caudam
Assuetus fuerat, pronus cadit ore, remordens
Caesus humum et teneros foedans in puluere crines.
Post hunc Troglodytes iaculatur ab agmine telo
Peleona ferum, traiecto pectore fixa est
Fraxinus, ast illum mors occupat atra cadentem
Atque animam tenues fugientem fudit in auras.
At Seutlaeus atrox transacto corde peremit
Embasichytron aquas iuxta, ceu littore truncum.
Atrophagusque Polyphonum trans ilia fixit.
Ille cadit praeceps animusque volauit in auras
Discretus membris. Morientem vt vidit in aruo
Limnocharis socium, quae sueuit gaudia circa
Stagna lacus saltu tenui captare sub vmbra,
Troglodyten saxo praecurrens alta molari
Occupat et media vulnus ceruice cruentum
Fecit. At huic tenebrae clauserunt lumina nocte.
Protinus obseruans splendenti immanior hasta
Lechenor bello pugnax et lingere caudam
Impauidus faucesque atras euadere felis
Occurrit teloque iecur transuerberat acri,
Nec iaculo errauit. Quo viso, saltat ab altis
Crambophagus ripis, fugiens in stagna profunda,
Nec tamen euasit: namque illum fixit in vndis.
Concidit infelix, nec respirare dabatur.
Atque lacus tincti rutilante cruore fluebant.
Illeque porrectus iacuit sub littore curuo,
Sanguine venarum motu saliente per artus,
Incita pulsabat gelidus cruor ilia fluxu.
Tyrogliphon ripis spoliat Limnesius altis.
Pternoglyphumqe videns, Calaminthius horruit ingens,
Inque lacum salijt, fugiens inglorius armis
Proiecto clypeo et se condidit ipse palude.
Sed tamen Hydrocharis regem confecit atrocem
Pternophagum melior, coniecto pondere saxi
Sinciput in medium: cerebrum stillabat ab altis
Naribus et rubeo tingebat sanguine terram.
Armis egregium deiecit Borborocaeten
Lichopinax hasta surgens, caligoque densa
Morte oculos texit. Pede traxit Cnissodioctem
Prassophagus visum colloque institit et haeret
Inque lacu extinxit pulsa ceruice palustri.
Psicharpax socios vltus sub marte caducos,
Pelusium ferijt tumidi trans ilia ventris:
Hasta iecur fixum penetrauit. At ille cruentus
Ante oculos cecidit petijtque Acherontis arenas
Spiritus infernas. Quo viso iecit in ipsum
Coenum Pelobates tepidum limoque maniplum
Exceptum liquido frontemque perunxit ouantis,
Ac ferme excaecans spoliauit lumine murem.
Ast ille iratus saxum circumspicit ingens,
Saxum antiquum ingens, campo quod forte iacebat,
Pondus agri culti, spacium per inane recuruum,
Ille manu raptum valida torquebat in hostem
Pelobatenque genu subter percussit euntem.
Totaque crura labant infractaque tibia dextra.
Corruit ille cadens, resupinus puluere in alto.
Craugasides vltor vibrans, contendit in illum,
Per medium ferijt ventrem, traiectus acutus
Iuncus ei totus penetrauit ad intima telo,
Iliaque in terram ceciderunt cunta refusa
Atque manus iuxta cruor est hastile sequutus.
Vt videt horrescens in ripa fluminis alta
Sitophagus, claudo discedit ab agmine gressu.
Namque pauore metus trepidat belloque recedit,
In fossam corpus saltu demisit aquosam,
Interitum fugiens et tristia fata per vndas.
Hinc quoque Physignathum Troxartes impulit audax
Perque pedem summum ferijt, quo vulnere tardus,
Infirmusque labans, subito de margine saltat
Inque lacus fugiens reflua se condidit vnda.
Quem postquam vidit nondum hic occumbere telo,
Semianimemque diu, postquam prolapsus adhaesit
In ripa stagni cursuque et viribus acris
Irruit atque neci rursus demittere tentat.
Ast vt seminecem liquidas Prassoeus ad vndas
Vidit proiectum, currens per tela, per hostes,
Propugnatoresque inter martisque tumultus
Aduolat ac rapido cursu media agmina rupit
Inque illum iuncum fortis iaculatur acutum.
At non infelix clypeum transuerberat hasta,
Verum acie affixa est, summoque umbone pependit.
Ecce inter mures iuuenis praeclarus arena
Exuperans alios animis belloque superbus,
Qui validis acie pugnabat cominus armis
Artepibuli acris proles praestantis et ipse
Dux populi fama clarus terrorque per oras
Aequiparans Martem Meridarpax, inclytus agmen
Ducebat, iuuenes inter pugnare peritus
Solus erat, longe princeps fortissimus armis.
Constitit ille lacus iuxta et liquidissima stagna
Ante alios longe tumidus pugnaque superbus,
Exultans animis, iactabat voce tremendus
Se bellatrices ranas, genus omne natantum
Depopulaturum hic, ranarum funere saeuo
Ac deleturum cunctos a stirpe nepotes.
Fecissetque equidem, quoniam praestabat in armis,
Viribus immanis spirans iam robora Martis:
Ni rex vidisset procul haec hominumque deumque
Sub toto miserans perituras littore ranas.
Ergo caput quassans, tali est tum voce loquutus:
„O Dij, quam facinus magnum et mirabile dictu
Martis opus video. Meridarpax margine stagni
Atque lacus iuxta stupefecit pectora nostra.
Nec mediocre mihi perculsit corda trementi.
Insultans alacris se iactat littore toto,
Missurum letho ranas. Ast Pallada fortem
Et Martem indomitum bellique per arma tumultu
Pugnacem, coelo subito mittemus ab alto,
Vt saeuum a pugnae Meridarpaga caede cruenta
Arcere incipiant belloque tenere furentem”.
Sic ait. Ingreditur dictis Mars altus et insit:
„Iuppiter o Cronides, summi regnator Olympi,
Non Pallas poterit, non vlla potentia Martis
Heu ranis mortem et saeuam depellere pestem.
Sed potius cuncti veniamus fortiter armis
Suppetias ranis: aut tela Typhoea flammis
Magna moue coelo, quae quondam saeua Gigantes
Demisere neci, crudeli fortiter igni
Horrida tela tua, quis et Titanas ad vmbras
Pallentes Erebi misisti morte peremptos,
Quondam praestantes alijs animoque superbos:
Enceladumque ferum vinxisti et dira Gigantum
Agmina, agreste genus media inter praelia fortis
Terrigenas letho strauisti”. Marte loquente
Iuppiter emittens ardentia fulmina, torquet.
Intonuit primo et magnum tremefecit Olympum.
Terribili hinc flamma fulmen Iouis aegida quassans,
Misit humum, voluendo vndamque polumque profundum.
Flammaque missa volat dextra iaculantis in auras
Regis et hic cunctos pugnantes littore mures
Terruit et ranas perculsas vndique castris
Detorquens fulmen. Sed non exercitus omnis
Cessauit bello muresque potenter arenis
Iam magis instabant populantes agmina telis
Pugnaces ranas hoc debellare sub aruo
Et genus omne armis delere a stirpe nepotum:
Ni pater ex alto foret hic miseratus Olympo
Deiectas ranas. Nam misit ab aequore victis
Auxiliatores stagni densa agmine cancros.
Improuisus adest ranis exercitus ingens,
Incudes omnes gestabant, terga frementes
Incuruis chelis, obliqui incessibus atque
Intorti pedites, quos ostrea pellis obibat,
Forcipibus curuis circa ora ferocia tuti.
Ossea membra illis, illis est ossea passim
Natura. Ast humeri rutilant, sed terga patescunt,
Ingressu manci, transuersaque crura mouentes
Oblisis suris saeuique in pectore vultus,
Eque humeris cernunt diri neruosaque tendunt
Membra, feri passim crustataque tergora gestant
Atque manus neruis duras gressusque mouentes
Octonis pedibus, bina et capita, ore minantes,
Turpiter et manci, cancros dixere. Ruentes
A tergo caudas scindebant ore minaci,
Muribus instantes, dextrasque pedesque tenebant,
Hastae incuruantur. Trepidi tunc vndique mures
Horruerant, clausi, nec iam amplius arma tenentes
Terga dabant retro turpes trepidique salutis
Inque fugam versi celerabant littore toto.
Cum sol occiduas currus mergebat in vndas,
Quaeque die tota durarant praelia Martis,
Clade sub hac ripas fuerant exhausta per altas.
Haec finis fuerat fatorum, hic exitus ingens.